The Project Gutenberg EBook of Santa Cecilia, by Anton Giulio Barrili

This eBook is for the use of anyone anywhere in the United States and most
other parts of the world at no cost and with almost no restrictions
whatsoever.  You may copy it, give it away or re-use it under the terms of
the Project Gutenberg License included with this eBook or online at
www.gutenberg.org.  If you are not located in the United States, you'll have
to check the laws of the country where you are located before using this ebook.



Title: Santa Cecilia

Author: Anton Giulio Barrili

Release Date: August 18, 2014 [EBook #46613]

Language: Italian

Character set encoding: ISO-8859-1

*** START OF THIS PROJECT GUTENBERG EBOOK SANTA CECILIA ***




Produced by Carlo Traverso, Claudio Paganelli, Barbara
Magni and the Online Distributed Proofreading Team at
http://www.pgdp.net (This file was produced from images
generously made available by The Internet Archive)






                         ANTON GIULIO BARRILI


                            SANTA CECILIA


                               ROMANZO.



                               MILANO
                      FRATELLI TREVES, EDITORI
                           15.º migliaio.




                        PROPRIETÀ LETTERARIA.


      _I diritti di riproduzione e di traduzione sono riservati
   per tutti i paesi, compresi la Svezia, la Norvegia e l'Olanda._

                        Tip. Treves. -- 1912.




A ENRICO BRUSCO.


_Vorrei poter scrivere il nome del mio migliore amico sulle mie pagine
migliori. Ma, poichè sono appena ai cominciamenti, accetta con lieto
animo che io ti dedichi queste, sebbene modestissime, che sono le prime
pagine della mia prosa._

_Di certo, la prima pietra non è la più bella di un monumento, nè quella
che raccoglierà l'ammirazione de' viandanti; e tuttavia la è consacrata
fra tutte le altre da cerimonie solenni. A me, quando il mio edifizio
letterario, comunque e' riesca, sarà condotto più innanzi, tanto da
argomentarne la struttura e gli intendimenti dell'architetto, sarà dolce
il pensare, che sulla prima pietra era scritto il tuo nome._

  Di Genova, il 25 settembre del 1866.

                                                ANTON GIULIO BARRILI.




SANTA CECILIA




I.


-- È pure un noioso mestiere! -- esclamò Tiberino, fra uno sbadiglio e
l'altro, mentre si stiracchiava le braccia in alto e il corpo sul
divano, con pochissimo rispetto alle tre persone che a quell'ora si
trovavano nella bottega da caffè del _Gran Corso_.

Tre persone, s'intende, non contando noi che eravamo cinque, seduti a
nostro bell'agio sui divani di un angolo della prima sala, con tanto di
sigaro tra i denti e le gambe intralciate fra i sostegni a rabeschi di
una tavola di marmo.

Era il tocco dopo il meriggio, di una giornata, nè bella nè brutta, del
mese di marzo; non ricordo bene se della prima, o della seconda
quindicina. Quel che ricordo si è che eravamo tutti studenti e facevamo,
alla bottega da caffè del _Gran Corso_, chi il terzo e chi il quarto
anno di leggi.

Il benigno lettore, per cui mi dispongo a inframmettere una parentesi
nel racconto, non intenderà forse come si potesse fare il terzo e il
quarto anno di leggi in una bottega da caffè; e cotesto perchè ignora
certamente, e perchè io ho ancora da dirgli, quante fossero le
università di Genova innanzi il 1858; chè le mie cognizioni sulla
materia non vanno oltre quel tempo. Altri adunque narri quante sono ai
dì nostri; io narrerò quante erano allora.

Anzitutto l'università di via Balbi, quella più grande; con due leoni di
marmo; quattro bidelli, che a sommar loro gli occhi, ne portavano sette
(donde non sarà difficile argomentare che ce ne fosse uno guercio); una
biblioteca; un portiere con le mostre rosse al colletto della giubba; un
museo con molti animali impagliati; molte panche nelle sale, e
finalmente il professore D'Ondes-Reggio. Qui si vedevano ogni giorno,
_rari nantes in gurgite vasto_, gli studenti che seguitavano i corsi e
pigliavano note sui quaderni.

Veniva in secondo luogo la bottega da caffè del _Sole_, al pianterreno
del palazzo che fa angolo tra la via Balbi e la piazza dell'Annunziata.
Qui si faceva un corso alquanto più elevato: si dirozzavano i giovani
coi primi elementi del _carambolo_, del _colpo sotto_ e del _colpo
lungo_.

Qui cionondimeno si pensava ancora alle lezioni dei professori; forse
per effetto della troppa vicinanza. Però di sovente una partita ai
birilli era lasciata a mezzo per una lezione sulla _res judicata_, del
Mongiardini, o per un'altra sulle avarie, del Parodi. Gli studenti già
divezzati si potevano trovare nella terza università, posta in via
Nuova, al pian terreno del palazzo Adorno, all'insegna del _Caffè del
Centro_. Qui si studiavano di proposito tutte scienze nuove, e, finito
il corso, si era laureati in _poule_ e _carolina_, in _tresetti_, in
_goffo_ e fumare con la pipa di gesso.

La quarta università era poi in piazza di San Domenico, di rimpetto al
teatro Carlo Felice, all'insegna del _Gran Corso_. Convenivano in quelle
sale gli studenti del terzo, del quarto e del quinto anno, i quali non
trovavano affatto affatto divertenti i signori professori di via Balbi,
timide scappatelle di adolescenti i primi rudimenti di piazza
dell'Annunziata, e troppo chiassosa e materiale la scienza al
pianterreno del palazzo Adorno. Il _Gran Corso_ era per costoro il corso
superiore dei loro studi, il sommo vertice della educazione.

E non avevano il torto. Nelle due prime sale di quella bottega da caffè,
la quale adesso non saprei più riconoscere per quella di prima, c'erano
seduti dall'alba (alba dei tafani, s'intende), e si davano lo scambio
fino a notte alta, tutti i più gran scioperati che Genova avesse
prodotti, e le altre parti d'Italia, o per vicende politiche, o per
negozi artistici, sbalestrati sulla destra riva del Bisagno, «ov'io
siedo e sospiro», come avrebbe detto Ugo Foscolo. Giornalisti della
città, letterati in erba, soldati di Roma e di Venezia, maestri di
musica, fuorusciti di Palermo e di Napoli, attori drammatici, e va
dicendo, facevano in quelle due sale il più strano miscuglio di volti e
di parlature.

Gli studenti della quarta università, che ho detto più sopra, erano come
il cemento di tutti quelli elementi svariati, e due chicchere di caffè
in un vassoio formavano il centro alla più splendida e sbardellata
conversazione d'arte, di politica, di filosofia e d'altro che si potesse
immaginare. Era quella una conversazione di nonnulla, di corbellerie e
di cose serie ad un tempo. Il Burchiello ci avrebbe potuto ritrovare
tutti gli ingredienti del suo famoso sonetto:

    Orinali, zaffiri ed ova sode
    Nominativi fritti e mappamondi,

tanta era la varietà dei ragionari, il trabalzo dal serio al faceto, dal
gramo al buono, dallo studio assegnato alle più matte capestrerie.

Quante cose si impararono colà, che i libri non avrebbero potuto dire, o
che sui libri non si sarebbe saputo cercare! Qualche odierno deputato
esercitò là dentro, senza pretensione, la sua vena oratoria; qualche
scrittore ci trovò l'argomento di un dramma, fischiato più tardi; un
futuro ministro vagliava colà le ragioni di un trattato internazionale;
io, poveretto, non ci ho pescato nient'altro che gli elementi per questa
novella, che verrò fedelmente narrando.




II.


-- È pure un noioso mestiere! -- esclamò Tiberino, siccome ho già detto,
sbadigliando e stiracchiandosi le membra sul divano.

-- Qual mestiere? -- dimandò Tito, giovinotto dagli occhi vivaci, dalla
bruna carnagione e dal piglio di elegante mollezza, che aveva ereditato
dall'Egitto natale.

-- Quello di non far nulla; -- seguitò a dir l'altro. -- Sono due ore
dacchè stiamo qui raggomitolati, e, se la noia dura, vi prometto io che
do un calcio al galateo e mi metto qui sul divano a dormir della grossa.

-- Non hai ragione a parlar così, o Tiberino! -- dissi io. -- Intendo
benissimo che queste ore meridiane sono le più fastidiose del mondo, e
che si potrebbe toglierle dalla vita dell'uomo....

-- E della donna! -- interruppe Tiberino.

-- Sicuro, e della donna, senza che facesse sconcio la loro mancanza. Ma
poichè Dio, nella sua alta sapienza, ha voluto che ci fossero,
rispettiamo i suoi arcani disegni e cerchiamo di passarle il meno male
ci venga fatto, in questa valle di lagrime.

-- Ah! e tu chiami passarle meno male, -- gridò Tiberino, -- a star qui in
bottega da caffè a rinvoltar sigarette di carta, come fa Tito, a
contarsi i peli sulle guance, come fa Battista, ad abbozzare sul marmo
il naso del tavoleggiante, come fa qui Fabrizio, a guardare in aria,
come fai tu, a sbadigliar maledettamente, come fo io? --

A questa tirata di Tiberino tennero bordone, coi loro atteggiamenti
diversi, i compagni. Tito lasciò di rinvoltare la carta da sigari, e il
_latakiè_ gli restò sospeso in tenui fili tra le dita e la scatola;
Battista rimase inerte col pollice e il medio appuntati sulla guancia;
Fabrizio depose la matita e alzò il naso dal naso abbozzato; e tutti si
volsero a me, per chiedermi che cosa avrei saputo rispondere.

-- Io? vi rispondo, -- dissi allora, -- che non vedo la necessità di
rispondere. Vi annoiate? Io non meno di voi. Mettiamoci la via tra le
gambe, e andiamocene all'università; sentiremo da qualcheduno che cosa
hanno detto i professori, nelle lezioni di quest'oggi. --

Tiberino mi rispose con uno sbadiglio più lungo degli altri. -- È gaia la
pensata! -- soggiunse Fabrizio, a mo' di commento.

-- Orbene, -- ripigliai, -- se non vi talenta, andiamo a fare una
passeggiata sui terrapieni, a veder l'erba novellina.

-- _Sento un soave odor di fieno fresco_ -- mormorò Battista. -- Cercane
un'altra.

-- Eccola qui. Andiamo a passeggio tra Campetto, le Vigne e San Siro, a
veder passare le belle signore che vanno attorno per fare incetta di
nastri e di occhiate.

-- _Passa la bella donna e par che dorma_ -- mormorò Tito a sua volta. --
Cercane un'altra.

-- Orvia, signori, vi contento subito e vo a cercarla. Chi mi vuol bene
mi segua. -- E così dicendo, mi alzai. Gli altri, per un tratto, volevano
menare in lungo lo scherzo, e sapere, prima di alzarsi, che cosa si
sarebbe fatto; ma, veduto che io ero già presso l'uscio, ed anche perchè
si annoiavano a star seduti, borbottando un pochettino contro la
prepotenza, la tirannia, e simiglianti, si alzarono anch'essi.

Così, senza por tempo in mezzo, tutti e cinque ce ne andammo via dal
_Gran Corso_, con molta soddisfazione di due colonnelli a riposo, i
quali stavano ad un tavolino lì presso, aguzzandosi l'appetito con due
sorsate di vermutte e una discussione strategica. Le nostre chiacchiere
impedivano a quei due bravi veterani di far muovere i loro battaglioni;
impacciavano la strada agli squadroni di cavalleria che essi scagliavano
sull'inimico, con tutta la balda fierezza delle loro ricordanze.

A noi, per contro, il passo fu impedito, appena usciti che fummo sulla
piazza, da una calca di gente, la quale si stringeva, sghignazzando ed
urlando, intorno ad una macchina di forma insolita, che andava
saltelloni su d'una carretta, tirata da un uomo; vi prego a crederlo,
tirata da un uomo.

In quella che noi, afferrando pel ciuffo l'occasione di fermarci,
stavamo a pensare che diamine fosse quel cassone sgangherato, l'uomo si
fermò, si tolse la cinghia di sopra il petto, e fece per sedersi su
d'uno sgabello che aveva portato tra mani, salutando dapprima, con
grandi inchini, una frotta di monelli che gli si eran ficcati d'attorno,
ai primi posti.

Le vesti del pover'uomo attestavano il passaggio di un numero sterminato
d'inverni, tanto erano gualcite e in più luoghi malamente rattoppate. Il
giubbone doveva essere stato di panno nero, ma era tutto una macchia tra
il giallo, il verde e il lionato, senz'altra interruzione che quella
degli stracci e delle toppe già dette. Un cappello alto di feltro,
sebbene pieno di ammaccature e col pelo arruffato e rossiccio, una
cravatta nera annodata a mo' di corda intorno a due solini di colore
ambiguo, e un occhialino col cerchietto di corno, che gli pendeva dal
collo, lo dimostravano un uomo d'assai, una specie di professore di
greco, o di poeta estemporaneo in aspettativa. Aveva inoltre i capegli
lunghi e rabbuffati come la tempesta, e, a giudicarne così alla grossa
dalle rughe del volto, gli si sarebbe dato un cinquant'anni, quantunque
fosse anche agevole argomentare che molti di quei solchi li avessero
segnati i patimenti di una vita desolata e randagia.

Era bello o brutto? Dimanda alla quale io non saprei rispondere così sui
due piedi, se mi venisse fatta dal benigno lettore. I lineamenti di quel
volto erano guasti dalle rughe che ho detto, e da quella crosta arsiccia
che il sole, la pioggia e gli altri malanni del firmamento appiccicano,
in cambio della pelle consueta, sulla faccia dei poveri diavoli, per i
quali non sono state inventate le abitazioni, nè i legni di posta, nè le
strade ferrate. Cionondimeno, a guardarlo per bene, si notava una certa
regolarità di contorni, con un paio d'occhi spaziosi e giustamente
infossati. La barba aveva rada, breve ed incolta, e, per farla finita
col ritratto, dirò che una bella elegante, di quelle che so io, avrebbe
raccapricciato a vederselo tra i piedi, e un cagnolino di buon gusto,
come sono in generale tutti i cagnolini da salotto, gli avrebbe abbaiato
ai fianchi, e, tra il ribrezzo e la paura, non gli sarebbe parso
disdicevole ai suoi natali, nè alle delicate consuetudini del suo muso,
addentargli le gambe.

Non dico già questo per dar biasimo alle belle eleganti che so io, e ai
cagnolini da salotto. Anche i cani da pagliaio e la gente dozzinale,
solo che piglino l'uso delle città e si avvezzino agli splendori della
vita, abbaiano dietro alla povertà; raccapricciano alla vista dei cenci,
e non vogliono neppur aprir l'uscio di casa, quando i cenci sono per le
scale. Questa è legge di equilibrio sociale; laonde, ad un volgo che sta
in alto, risponde un volgo che sta sotto, e per contro la nobiltà del
sentire, il culto del bello e del buono, il dispregio dei fronzoli e del
princisbecco nelle usanze del vivere, si rinvengono in tutti gli ordini
dell'umano consorzio.

Alcuni di questi pensieri, che mi vengono ora sotto la penna a farsi
tingere d'inchiostro, mi giravano per la testa nel contemplare quel
poveretto seduto davanti al suo cassone ambulante e fatto segno agli
scherni dell'uditorio piazzesco.

-- Largo al maestro! largo al Rossini! -- gridavano, con quanto fiato
s'avevano in corpo, certi garzoncelli in maniche di camicia, mentre con
piglio burlesco facevano stare indietro i loro compagni della prima
fila.

-- Come c'entra il Rossini? -- chiese Tiberino. E spinto dalla sua
artistica curiosità, si ficcò dentro la calca, e noi dietro a lui, con
aiuto di «la mi scusi» e di gomitate, fino a tanto che ci mettemmo in
secondo ordine, per assistere al cominciamento dello spettacolo.

La carretta sosteneva, come dissi, un cassone di forma quadrilunga e
irregolare, rivestito di assicelle di pino, fesse in molte parti, e
tutte plasmate all'intorno di quella tinta cenerognola che suol darsi
alle imposte e agli scurini delle finestre. Il pover uomo, che io pure
chiamerò Rossini, sulla fede della moltitudine, lo diceva il suo
pianoforte a coda; e di fatto, come l'ebbe aperto da un lato, apparve
una sudicia tastiera, corrosa tanto dall'uso da poter raffigurare assai
fedelmente una scala del Monte di Pietà.

Su quella tastiera il nostro Rossini pose allora due mani forse pulite
un tempo e delicate, ma guaste oramai dalla fatica e dal gelo; poi,
sollevando alle nuvole due occhi stralunati, come in atto di aspettare
l'ispirazione del biondo Iddio, e componendo le labbra ad un grottesco
sorriso, fe' scorrere quelle mani sui tasti, i quali sprigionarono un
subisso di stonature, da raggrinzare i nervi di un bue.

Povero Rossini! Mentre egli si lasciava ire a quel suo preludio di
arcana dolcezza, gli si facevano intorno le più grandi pazzie, i
ragionamenti più beffardi del mondo. Chi si appigliava alla coda del suo
cembalo come al capo di una leva, e faceva balzar la tastiera sulla sua
testa; chi gli facea ruzzolar la carretta sei palmi discosto sul
selciato, tra le risa degli astanti, che davano indietro per non averla
a pigliar nelle gambe; chi gli mandava addosso una gragnuola di bucce e
torsi di cavolo; chi infine gli faceva scivolar la musica, squadernata a
rovescio sul leggìo; e tutte queste innocentissime burle erano
accompagnate da risa, fischi, grida e strepiti di ogni maniera.

Ma il povero maestro non perdeva per così poco la tramontana. Le sue
dita seguitavano ostinatamente la tastiera, come l'ago calamitato la
direzione del polo, e ne facevano balzare suoni discordi e incomposti,
ch'egli accompagnava col suo canto, del quale Tiberino, buon intendente
di musica, non ebbe modo di indovinare la chiave. Mai cigno d'Eurota, o
d'altro fiume classico, cantò più sgraziatamente di lui, e l'uditorio,
che non pareva andasse in brodo di succiole, si faceva beffe del suono e
del motto.

-- Scusino! -- disse allora il maestro. -- Ho qui un _notturno_ di mia
fattura, e se vogliono udirlo....

-- Certo! certissimo! la si figuri se non vogliamo udirlo! -- gridarono a
gara molte voci nella folla.

-- Ella suona come una campana; -- disse uno degli astanti, facendo un
inchino.

-- Canta come un uscio sugli arpioni; -- soggiunse un altro.

E la gente a ridere e gridargli: -- Suoni, maestro, suoni il notturno! --
mentre i monelli seguitavano a far viaggiare il cassone.

Il poveretto, senza punto scomporsi e come non accorgendosi di tutte
quelle irriverenze, dopo aver ringraziato con un comico accennar del
capo tutti i suoi lodatori, diè principio alla cantilena. Noi ne capimmo
assai meno di prima: agli altri bastò che avesse incominciato a suonare,
perchè i fischi ripigliassero l'accompagnamento, le bucce volassero da
capo e le scosse al cembalo diventassero più frequenti e più forti.

Vi fu allora un momento in cui il suonatore mi parve concentrarsi in sè
medesimo, quasi per rispondere ad una voce del suo cuore, e la sua
faccia abbrustolita fu come trasfigurata da un senso di arcana mestizia.
Egli si ristette dal suonare; chiuse il cembalo, si alzò, e, preso con
una mano il cappello, e postasi l'altra sul petto, andò attorno a
chiedere la _buona grazia_ dell'uditorio.

Ma l'uditorio avea sgomberato in quel frattempo. Doveva essere quella
una consuetudine, dappoichè tanto solleciti si erano allontanati gli
astanti, non sì tosto lo avevano veduto alzarsi e dar di piglio al
cappello.

Non erano rimasti intorno al suonatore che dieci o dodici ragazzacci, i
quali, come abbonati a tutta la stagione, non davano un soldo, e noi
cinque, ma un po' in disparte, come eravamo fino dal cominciar della
scena.

Come rimanesse egli allora, lascio che vel pensiate, o lettori. Col
cappello in mano e il braccio disteso, la manca rattrappita sul petto,
gli occhi sbarrati e la bocca mezzo aperta, smemorato, confuso, stette
alcuni secondi in quella postura.

Le due ore, che in quel punto suonavano, lo scossero un poco. Si fe'
scorrere la manca lungo lo stomaco, quasi per consolarlo del digiuno a
cui lo astringeva; poi andò coll'indice a cercare una lagrima che gli
inumidiva le ciglia, si mise il cappello, e voltosi a noi, che fino a
quel punto non aveva cercati, ci disse con aria malinconica:

-- Andrò a pranzare con santa Cecilia, quest'oggi. --

A qualcheduno di noi, che eravamo rimasti confusi allo scantonare di
tutti gli astanti, a qualcheduno di noi, dico, le mani erano già corse
nel taschino della sottoveste. Ma Tiberino fu il più pronto di tutti, e
cavato fuori uno scudo d'argento si accostò al pover'uomo e glielo ficcò
quasi a forza nelle mani, imperocchè l'altro, veduta luccicar la moneta,
credette sulle prime fosse una celia, e una celia di tanto più cattivo
conio, quanto migliore era quello del metallo.

-- Prendete, maestro! -- gli disse Tiberino, senza che in quella parola
_maestro_ ci fosse ombra di sarcasmo. -- Questo vi servirà per i giorni
che l'arte vostra non vi darà da campare. Oggi intanto, se non vi duole,
venite, non a pranzo (che non siamo ricchi abbastanza), ma a desinare
con noi.

-- Ben detto! -- esclamò Tito. -- Bravo Tiberino, qua la mano. E voi,
maestro, venite con noi, com'egli vi ha detto. --

Le prime parole che forse da gran pezza il tapinello si sentisse a dire
sul sodo, non parve gli entrassero molto. Lo scudo lo aveva in mano, ma
a vederlo gli pareva di sognare; e sebbene Tiberino gli avesse ripetuto
l'invito, egli rideva come un melenso, alzava e chinava gli occhi, nè
poteva aprir bocca. Dio sa che ghiaccio lo scherno degli uomini gli
avesse ammonticchiato sul cuore, e che improvviso raggio di sole gli
fossero le nostre cortesie!

-- Ma.... io.... -- balbettò egli finalmente -- loro signori sono
giovanotti allegri, e vogliono scherzare....

-- No, maestro! -- ripigliò Tiberino. -- Avete parlato di santa Cecilia,
della quale sono molto divoto, che io e gli amici miei vi facciamo
questa offerta.

-- Voi? Oh, ma voi altri non la conoscete, santa Cecilia! -- disse con
semplice schiettezza il pezzente, a cui le parole di Tiberino e i nostri
sorrisi amichevoli incominciavano a squagliare il ghiaccio sul cuore. --
Voi non la conoscete, la santa: essa non appare più ad altri, fuor che a
me, a me solo! --

È un pazzo? ci chiedemmo noi con gli occhi, guardandoci in viso. E nello
stesso linguaggio ci rispondemmo: che importa? ragione di più per
venirgli in aiuto. Allora io presi la parola a mia volta.

-- Venite ad ogni modo, maestro, e dopo il desinare parleremo di santa
Cecilia. Noi la veneriamo senza conoscerla, e udiremo volentieri quello
che vi piacerà raccontarne.

-- Ma.... -- disse egli allora, già quasi vinto dalle nostre istanze -- e
il mio cembalo?...

-- Il vostro cembalo portatelo prima a casa. E voi altri signorini della
piazza, che state qui con le mani in tasca, aiutate questo brav'uomo a
portare il suo cembalo. --

I dieci o dodici monelli che erano rimasti là intorno a vedere la scena,
si guardarono un tratto fra loro; poi due o tre ci risero con molta
impertinenza sul muso, diedero una volta sulle calcagna, come tanti
soldati al comando del caporale, e scantonarono alla lesta. La più parte
seguitarono il buon esempio, e non rimasero che due, dei più piccini,
per aiutare il maestro a tirar la carretta, che noi seguivamo da lungi.

Così egli, dopo aver trascinato il suo arnese di viottolo in viottolo
fino al suo umile albergo da due soldi al giorno, o, per meglio dire, da
due soldi alla notte, se ne venne con noi in una delle più riposte sale
di quella beata osteria di _Sant'Elena_, nel vicolo della Casana, dove
ai tempi nostri abbiamo mandato giù tanti bicchieri e tanto meditato
sulla fragilità dei troni della terra, in quella che il cuoco
repubblicano c'imbandiva costolette di tiranni.

Stordito com'era dalla gioia e dallo stupore, il buon maestro mandava
giù più lagrime che bocconi. Finì tuttavia col pigliare un po' di
domestichezza con noi e ragionò anche molto assennatamente di musica con
Tiberino, il quale ne fu molto ammirato.

Ma Fabrizio, che era il più curioso di noi cinque, ricordando il negozio
di santa Cecilia, non istette molto a domandargliene. Il discorso si
voltò allora su quell'argomento.

-- Loro signori mi chiedono se io la conosca davvero, e se ella mi
apparisce in sogno? Viva e palpitante mi appare ella; poichè, con tutto
ciò che possono dirvi in contrario i malevoli, io sono il suo pensiero
assiduo, l'unico argomento delle sue cure. -- E preso di questa guisa lo
andare, il nostro convitato ci raccontò la sua storia.

Noi si stette maravigliati a sentirlo, tanto egli parlava con scioltezza
e con più eletta proprietà di parole che la sua apparenza non
promettesse. Egli poteva essere paragonato ad una di quelle bottiglie,
le quali si traggono dalla cantina coperte di polvere e di ragnatele, e
tuttavia tengono in corpo il migliore.




III.


-- Voi mi vedete in basso stato e così male in arnese, -- cominciò a dire
il maestro, -- ora che ho dimenticato gli uomini e ogni altra cosa al
mondo, per racchiudermi nella sconsolata solitudine del mio cuore. Ma io
non indossavo un tempo questi luridi cenci, nè era così incolta la mia
persona.

Mi vestiva, negli anni della beata giovinezza, una bianca clamide, con
un bel pallio di porpora. I miei capegli erano ricciuti e profumati, e
le vezzose fanciulle di Corinto si facevano rosse al mio apparire,
siccome le ciliegie al sole di primavera.

Nei misteri di Eleusi, ove la santa Cerere chiamava ogni anno il fiore
della greca gioventù alle sue orgie solenni, io ero sempre il primo e il
più lodato, sia che toccassi la cetra lesbia, o che le mie dita
errassero con sapiente magistero sul rozzo clavicembalo antico; e i
grandi occhi azzurri delle figlie del Peloponneso seguirono sovente con
amorosa cura la biga di Calisto sull'arena del Circo.

Ma io non amavo. I miei sensi soltanto si allegravano di giocondi
sacrifizii all'ara di Guido; ma il mio cuore dormiva; nè valeva a
commoverlo l'acceso volto di Erigone, o lo sguardo scintillante di
Cerere, o la lusinghiera dolcezza di Venere. Il casto riserbo della
vergine Diana avrebbe potuto infiammarlo; ma Diana era invisibile, nè
ella, d'altra parte, anco se colta all'impensata, avrebbe perdonato agli
sguardi profani. E ben lo seppe Atteone, che ella diede in pasto ai suoi
veltri, perchè egli tra il fitto delle piante aveva potuto ammirare le
ignude bellezze della dea. --

Fu questo l'esordio del nostro convitato, e i lettori argomenteranno di
leggeri la maraviglia che ci colse, al vederci affondati nella mitologia
pagana fino agli occhi. Altro che santa Cecilia! Qui eravamo in Grecia a
dirittura, in mezzo a tutte le sue classiche e statuarie divinità,
evocate da un povero pazzo, il quale parlava con l'accento della
persuasione e, data una storta premessa, andava diritto a tutte le
conseguenze, come il più savio ragionatore del mondo.

Alla metà di questo esordio, e appena veduto come il nostro narratore
andasse a briglia sciolta, con gli sproni nei fianchi di un gigantesco
anacronismo, noi cinque ci eravam ricambiato un malinconico sorriso.
Egli non se ne addiede, e proseguì il suo racconto. Seduto in capo alla
tavola, al lume di due candelabri, con la persona appoggiata alla
spalliera della sedia e gli occhi in alto, egli aveva quasi dimenticato
il suo uditorio d'increduli; ma gli increduli stavano ad ascoltarlo, e
che volete? finirono anch'essi con salirgli in groppa e, cedendo al
fascino del racconto, seguirlo nella sua pazza cavalcata pei tempi
remoti.

A questo errore io mi penso aiutassero molto le frequenti libazioni,
dalle quali era accompagnato l'ascoltare, e le ondate di fumo che ci
uscivano tacitamente di bocca. Tito rinvoltava di continuo le sue
cartoline spagnuole intorno alla foglia sminuzzata del _latakiè_, e
mandava buffi profumati in mezzo a noi; Tiberino guardava in alto i
rabeschi del soffitto; Battista, con una gamba a cavalcioni sull'altra,
aveva ricominciato a contarsi i peli sulle guance; io stavo coi gomiti
appuntellati sulla tovaglia e le palme raccolte sotto il mento, Fabrizio
avea cavato fuori il suo albo da disegno e abbozzava sbadatamente figure
di donna, coperte del peplo argivo; ma nessuno di noi, checchè facesse,
perdeva una sillaba dello strano racconto.

-- Rifinito dai piaceri, -- proseguì il suonatore con la sua facile e
poetica vena, -- io mi ritraevo sovente da quei tripudii del senso, nè
più mi allettavano i giuochi del Circo, l'oziar delle Terme, o il
sorriso delle _etère_ fra le libazioni del simposio. Forse l'animo mio
correva con desiderio confuso ai tempi che non erano ancor nati? Non
saprei dirvelo; ma il tedio di quella vita, tutta consacrata al culto
della materia, mi aveva soverchiato. Pieno di sconforto io mi chiudevo
nelle mie case, e mentre dal vano di un loggiato stavo guardando il sole
morente, che illuminava ancora di un raggio obliquo il bel golfo di
Crissa, il mio pensiero alato correva lontano, oltre i monti
dell'Arcadia, in cerca di tal cosa che vedeva mancargli e non sapeva che
fosse.

Così a me stesso mi feci inutile, agli altri molesto. Gli amici, che non
mi vedevano più a novellar nelle Terme, nè a correre o a lottare nel
Circo, mi davano del pazzo per lo capo. Glicera, la bella _etèra_ che io
avevo tante volte incoronata nei conviti con serti di rose, dopo avermi
aspettato invano una decade (una decade era l'eternità per una donna di
Corinto), fece buon viso alle ventimila dramme d'argento che da lunga
pezza le profferiva, come dono votivo per rendersela benigna, il ricco
Messàpo, e mi mandò, per mano della sua schiava, una corona di foglie
d'elleboro, e una tavoletta con queste parole:

      «_A Calisto prega salute Glicera. Le foglie salutari, colte
      in Antìcira, risanino un cuore che dispregia le rose di
      Amatunta._»

Il rimprovero di Glicera non mi punse; nè mi dolse che quelle bianche
braccia ministrassero le vivande e quelle labbra di corallo sorridessero
al simposii di Messàpo. La mia mestizia cresceva a dismisura: e mi
assaliva il fastidio d'ogni cosa che per lo innanzi mi fosse piaciuta.

Allora Volumnio, duumviro romano.... Ma voi forse non sapete, o signori,
che i Romani a quei tempi signoreggiavano la Grecia....

-- Ohè, maestro! in qual conto ci tenete voi? -- gridai io allora, punto
sul vivo. -- Sappiamo perfettamente che i Romani soggiogarono il vostro
paese nell'anno 146 innanzi la _fruttifera incarnazione_, e che il
console Mummio, impadronitosi di Corinto, le appiccò il fuoco,
distruggendola così intieramente, con tutti i capilavori d'arte che
l'arricchivano su tutte l'altre città del Peloponneso. Sappiamo altresì
che in questo incendio le molte statue di svariati metalli si fusero per
modo, che ne venne fuori il celebratissimo _metallo di Corinto_. Giulio
Cesare, poi, risollevò la caduta all'antico splendore, facendola colonia
romana, e ricorderete, su questo proposito, la leggenda: _Laus Julia
Corinthus_, come io ricordo che la vostra città fu governata d'allora in
poi da due cittadini romani, col nome di _duumviri_, i quali
probabilmente si saranno divise le attribuzioni come da noi, ai tempi
nostri, l'intendente, o governatore, ed il sindaco. --

Al compare non dispiacque punto quella mia raffica di erudizione; chè
anzi l'accolse con un sorriso affettuoso, e accennando del capo ad ogni
parola, come un maestro esaminatore contento del suo discepolo.

-- Benissimo! -- diss'egli, quando ebbi finito. -- Io dunque avevo molta
dimestichezza col duumviro Volumnio, bel giovane sui trentadue, ottimo
soldato e gentil cavaliero. Egli sovente mi chiedeva della mia mestizia
e non sapeva capacitarsene. Io avevo un bel dirgli le mie malinconiche
pensate; gli era come se parlassi trace od armeno. Patrizio romano qual
era, ed amante di tutte le lautezze del vivere, Volumnio non intendeva
come si potesse rinunziare ai simposii, ai giuochi, alle belle figlie di
Pelope, per altra cosa che non fosse il grave ufficio della milizia o
della magistratura; ed era sua sentenza che neppur queste due cose
dovessero escludere affatto i sollazzi della vita. E mi citava a questo
proposito i suoi primi anni di tirocinio militare in Caledonia,
dov'egli, facendo il debito suo, aveva potuto proseguire una ventura
amorosa con la più bionda tra le compaesane di Fingal.

Ma tutti i più bei discorsi di Volumnio facevano mala prova sul tedio
dell'anima mia. Laonde, veduto come io fossi proprio ammalato dello
spirito, egli mi prese un giorno in disparte, e mi disse: -- «Calisto,
tra breve io partirò da Corinto, per tornarmene a Roma. Vientene a Roma
con me. Io son certo che colà ti passerà dal capo la tristezza e la
noia. Vientene a Roma. Sappi che Roma è l'_Urbs_, la città per
eccellenza. Dappertutto, _undique orbis terrarum_, si vegeta come tanti
cavoli! a Roma soltanto si vive.»

Queste facete esortazioni di Volumnio rispondevano troppo bene al
desiderio che mi struggeva di novità, perchè io non cedessi. Raunai quel
tanto che mi rimaneva delle mie larghe sostanze, e due mesi dopo, la
nave di Volumnio, sulla quale io mi ero imbarcato, giungeva con vento
propizio alla foce del Tevere.

L'animo mio non era presago dei mali che mi attendevano nella città dei
sette colli. Mi pareva in quella vece di esser rinato, e il mio petto
respirava con gioia le aure di quella Italia, che io salutai dalla prora
con la lieta esclamazione di Acate, che è uno dei più felici passi
dell'Eneide.

«O Volumnio, io dicevo, ti sian rese grazie per il tuo invito cortese.
Qui mi sento felice, e penso che là, dietro a quei monti ove tu mi
accenni esser Roma, io troverò la pace del cuore.»

E davvero credetti averla trovata, la pace del cuore, quando fui dentro
a quella smisurata città, a quel brulichìo di gente d'ogni nazione,
tributo del mondo alla potenza di quei fastosi cittadini che passavano
per le ampie strade in lettiga, seguiti da un lungo stuolo di clienti e
di schiavi. Era quello appunto per Roma un bel tempo, o, se non era,
pareva. Alessandro Severo imperava con temperanza e saviezza, e i suoi
miti costumi, se facevano desiderare una maggiore fortezza nel governo
della cosa pubblica, consolavano tuttavia il popolo delle recenti
memorie di Caracalla e di Eliogabalo.

Allora, per altro, io non avevo tempo nè modo di pensare a cotesto.
L'amicizia di Volumnio mi aveva aperto le case di tutti i patrizii, ed
io mi ero dato a vivere splendidamente, senza curarmi d'altro che di
sempre nuovi piaceri, e senza darmi un pensiero al mondo di ciò che
potesse maturarmi il futuro. I parassiti popolavano il mio triclinio;
l'Asia mandava a Roma per me le sue bestie feroci e le sue donne
incomparabili, e queste io provai feroci del pari, imperocchè, se quelle
con le unghie laceravano le carni, queste levavano i pezzi a dirittura.
Il mio scrigno sel seppe.

Ora incominciano le note dolenti. Un dì Volumnio mi condusse alle case
dei Cecilii, illustre famiglia, che non la cedeva in nobiltà di sangue
che ai Metelli, dei quali era un ramo secondario. Colà vidi Cecilia, la
bellissima fanciulla che doveva soggiogarmi, e, sollevando lo spirito
mio a desiderii infiniti, precipitarmi nell'abisso. --

Qui il pazzo si fermò; due lagrime gli scesero giù dalle guance, ed
egli, senza pure asciugarle, si stette immobile e senza parole per lunga
pezza, in atto di chi pensa e, con l'amara voluttà delle ricordanze,
ricostruisce il suo tempo perduto.

Noi rispettammo il suo silenzio, e taciturni aspettammo ch'egli si
facesse a romperlo.




IV.


Come si riebbe da quella estasi malinconica, e facendosi scorrere una
mano sulla fronte, il pover'uomo proseguì:

-- Nata, siccome vi ho detto, di nobilissima gente, cresciuta in mezzo
agli agi di una splendida vita, Cecilia era il desiderio dei giovani
patrizii di Roma.

Era pur bella, nella sua serena tranquillità! Biondi capegli le
incoronavano la fronte alabastrina, su cui non faceva ruga mondano
pensiero; gli occhi nerissimi non scintillavano di voluttà come quelli
delle Eleusine, sibbene spiravano un fuoco soave; e talvolta, in mezzo
alla lieta comitiva dei parenti e degli amici che le si raccoglieva
dintorno sotto le magnifiche arcate dell'atrio domestico, essi
illanguidivano, assorti in una contemplazione divina.

Vi parlo, con parole nuove, di cose antiche, le quali allora io non
avrei neppur saputo colorire, perchè non sempre mi era dato
d'intenderle. Ricordate che noi assistevamo alla rovina di un vecchio
mondo e ai nascimenti di un nuovo. La confusione era nelle lingue, nei
riti, nel costume, nei pensieri, e da per tutto. Il greco, il germanico,
l'assiro, l'egizio, il gallo e il britanno, si confondevano colà, in
quel vasto centro del mondo, e davano temperanze svariate ai colori,
forme nuove ai modi del vivere.

Io paragonavo nel mio cuore Cecilia a Diana, perchè la mia educazione
pagana non trovava altro esempio di purezza che quello della casta e
solitaria dea delle selve. Dopo la mia vita militare sul Baltico, avrei
potuto paragonarla assai meglio ad una delle belle ed ispirate
profetesse dell'isola di Rugene, ad una sacerdotessa di Herta, la
invisibile ed ignota Dea della Germania.

Ma anche prima, ed allorchè vidi per la prima volta le mani di Cecilia
posarsi sul cembalo e gli occhi suoi cercar l'infinito, ben mi accorsi
che Diana cedeva al raffronto; bene intesi allora che una nuova donna
era nata, non pure meno materiale di Cerere, ma più pensosa di Minerva e
più casta di Diana: ch'ella recava in terra l'immagine della Venere
celeste, che i miei concittadini, per consiglio di paurosa riverenza,
avevano collocata nelle nubi, molto più in su dell'Olimpo.

E l'amai, l'amai con tutte le potenze dell'anima. Intrinseco del fratel
suo e tenuto in gran conto dal padre, io passavo i miei giorni nella sua
casa, alternando con lei i suoni del cembalo e le canzoni.

Mi ricambiò ella?... Oh, Cecilia non amava gli uomini se non come
fratelli, e l'essere meco, il conversar meco assiduamente, non la turbò,
come suole turbare i nostri animi la fiamma dell'amore, come la sua
vista turbava l'animo mio. Era la sua vita un'estasi continua, ogni suo
sguardo, ogni atto, ancor che lieve, l'adorazione di una cosa ignota
agli occhi della mia mente mortale; e non è a dire quanto me ne
struggessi in silenzio.

Frattanto il tempo scorreva; le mie dovizie erano ite; Volumnio era
volubile come il suo nome e si era allontanato da me. Egli pure aveva
amato Cecilia e l'aveva chiesta in maritaggio ai suoi, che avevano
accolta con giubilo l'offerta; ma Cecilia aveva ricusato, ed egli,
credendomi cagione del rifiuto, me ne voleva un mal di morte. Così,
percosso d'ogni parte dai fati, io andavo perdendo anche gli amici e mi
trovavo solo nell'ampia Roma; non ero nulla; non potevo esser nulla.

La necessità, la urgenza dei casi miei, mi diede l'ardimento. Fui come
la lucerna che, presso a mancare, dà l'ultimo guizzo. Narrai a Cecilia
del mio immenso affetto per lei, come l'avessi amata lunga pezza
tacendo; come alla perfine più non sapessi frenarmi, e la supplicai
pietosamente dell'amor suo.

Sulle prime ella non rispose parola; poi, fervidamente pregata, e
alzando, giusta il suo costume, gli occhi al cielo, -- «tu non puoi, mi
disse ella, o Calisto, essere lo sposo mio. Da gran tempo io m'ho eletto
il signore di tutta me stessa, e debbo serbargli la mia fede.»




V.


Il cuore senza amore è come il mondo senza sole.

Immaginate voi questo globo abbandonato dall'astro luminoso che gli
riscalda le fonti della vita! Ne avete un breve esempio, un fugace
concetto nella semplice durata di un'ecclissi solare. Solo che un'ora
que' raggi, interrotti nel loro veloce cammino dalla intromissione di un
corpo opaco, non giungano alla terra, impallidisce ogni cosa creata, il
vento soffia impetuoso, il freddo e le tenebre v'investono e paiono
dirvi che non siete più nulla, dov'essi regnano soli.

Nè dissimilmente si oscurò l'animo mio, quando gli venne meno la
speranza dell'amor di Cecilia. Rabbrividii come per gelo improvviso a
quella risposta, che io pure avea preveduta e provocata, e dopo una
breve pausa, in cui ebbi a sentire tutte le più crudeli trafitture che
esacerbassero mai il petto di un uomo:

-- Addio, Cecilia -- esclamai. -- Non ci vedremo mai più.

-- Perchè? -- mi disse ella, guardandomi con mesta cura nel viso. -- Non
toccherai più la cetra? Il mio cembalo non ripeterà più le tue melodie?

-- No! mi sento morire; il solo vederti mi duole; il rimanerti accanto mi
sarebbe un supplizio dell'Erebo. --

Ella chinò il capo e rimase inerte, con le mani prosciolte sulle
ginocchia. Io mi alzai e, salutandola con un gesto disperato, varcai
rapidamente quella soglia, per la quale io non dovevo tornare più mai.

Mi ridussi a casa e visitai il mio scrigno. Gli avanzi delle mie
ricchezze erano là dentro; diecimila sesterzi, un nulla per le
consuetudini del mio vivere in Roma. Congedai i parassiti; mandai liberi
i servi, e al più fedele donai, insieme alla libertà, una parte del mio
oro.

Allora mi vidi solo, deserto d'ogni gioia, d'ogni speranza nella vita, e
non piansi. Smemorato, quasi ebbro, errai molti giorni per la città, non
vedendo, non riconoscendo nessuno. Due mesi dopo, ero soldato, e
partivo, con la legione a cui m'ero scritto, alla volta dell'estrema
Germania, dove la guerra riardeva, tra l'impero e i popoli barbari.
Colà, dimenticate le sontuose cene e le profumate dolcezze del mio
cielo, nelle stragi che le aquile nostre seminavano sul loro cammino,
nei tripudii e nelle gioie bestiali del campo, giunsi a tale da non
riconoscere, in breve corso di tempo, me stesso.

Talvolta, a dir vero, mi assaliva amaro il ricordo di avere avuto amici
e di avere amato; ma erano sprazzi di luce, brevi e fugaci come i lampi
in un cielo ingombro di nubi caliginose, e la mia anima tornava ad
errare inconscia nel buio.

La Parca mi rispettò, siccome un capo sacro alle Erinni. E certo alcun
che di fatale ebbe ad esservi nel richiamo della legione, ov'io
combattevo, a Roma. Tornare a Roma era per me una sciagura, tanto più
grave in quanto che io la sentivo cadermi addosso e non potevo
definirla, come avviene di pericoli ignoti che ci minacciano in sogno. E
non era il pensiero di trovarmi soldato umile colà dove ero stato ricco
e spensierato cavaliere, che mi pungesse; nè lo amor di Cecilia, che si
era come assopito nel profondo del cuore e quasi dimenticato. Tremavo, e
non sapevo il perchè.

Quando giunsi a Roma, dopo due anni di assenza, nessuno mi riconosceva
più. D'altra parte, le mie nuove consuetudini non mi conducevano mai
agli antichi ritrovi; io vivevo, per così dire, in una nuova Roma, per
lo innanzi a me sconosciuta. Seppi di Volumnio che era tribuno nelle
legioni di Tracia; di Cecilia non sapevo, nè amavo chiedere; solo il
caso mi fece un giorno conoscere che da un anno ella era andata a nozze,
e che l'avventuroso consorte aveva nome Valeriano.

Per Giove! credetti morirne, quel giorno. Tutte le mie ricordanze si
svegliarono ad un tratto; le antiche fiamme mi divamparono nel seno, e
mi riconobbi ancora per quel di prima, con tutte le acerbe trafitture
del passato. Io penso che se quelle angosce fossero durate, in breve ora
sarebbe volata l'ignuda anima a Dite; e certo sarebbe stato il mio
meglio. Ma così non fu; l'eccesso del dolore affogai nella crapula e nel
giuoco, e alla dimane credetti essere risanato per sempre.

Ero, credetemi, il primo bevitore, come il primo e più accanito feritore
della centuria. Chi mai nelle taverne della Suburra, stupidamente inteso
a cioncar falso Massico e Falerno inacetito, o a ricambiar carezze a
taluna di quelle sconcie femmine che lo attorniavano, avrebbe
riconosciuto Calisto, il profumato garzone di Corinto, l'amante della
pudica Cecilia?

Un giorno finalmente la vidi. Ella tornava, come seppi di poi, dalla
villa di Valeriano sull'Aniene. Era adagiata su d'una lettiga, coperta
di candido bisso, e le veniva accanto il suo Valeriano, giovine, bello
ed altiero. Ella era ancor più leggiadra del volto che non fosse
dapprima, e più lieta che io non usassi vederla nella casa paterna.

Valeriano, misurando il suo passo su quello degli schiavi che portavano
la lettiga, inchinava il capo verso Cecilia, ed ella sorrideva
dolcemente alle parole di lui. Tu non sei dunque, chiedevo io, tu non
sei più la casta Diana? Sei discesa tu pure da quel trono di luce che
l'amor mio ti aveva edificato sulle stelle?

Avevo io semplicemente pensato, o il mio pensiero m'era uscito dalle
labbra con improvvide parole? Cecilia volse il capo; mi vide e
rabbrividì: Valeriano, sul quale io aveva piantato due occhi infiammati,
stringendo i pugni in atto di avventarmi su lui, mi fulminò di uno
sguardo....

La lettiga passò, ed io non vidi più altro.

-- Orbene, collega, -- mi dissero alla sera i compagni, -- che strana
malinconia ti ha preso quest'oggi? Tu sei stato ad un pelo di farla
grossa.

-- Io? non so....

-- Come? non ti ricordi? T'eri scagliato come una pantera sulla lettiga e
sulla gente del patrizio Valeriano! e se noi non eravamo là per
trattenerti, tu correvi un bel risico; chè i suoi servi t'avrebbero
accoppato come un cane. Buon per te che sei uscito dei sensi.... --

Il giorno dopo, mentre ero ancora tutto confuso e sdegnato contro me,
contro tutti, fui chiamato al cospetto di Almaco, il terribile prefetto
di Roma, il cui nome facea tremare la gente, assai più che la presenza
dello stesso imperatore.

-- Che cosa vorrà da me quest'altro? -- pensai; e la mia mente correva
alla scena del giorno innanzi. I compagni pensarono che un grave malanno
mi sovrastasse, e mi videro partire come un uomo che non dovesse tornare
mai più.

Io tremavo, e le gambe mi reggevano a stento; pure andai, e fui tosto
chiamato innanzi al prefetto.




VI.


Almaco mi squadrò dal capo alle piante con occhio scrutatore, in quella
che io cercavo di farmi più animo che potessi, e mi rivolse la parola:

-- Sei tu greco?

-- Sì, sono, -- risposi.

-- Sei tu che ieri, sulla via Tiburtina, volevi scagliarti sulla lettiga
del patrizio Valeriano? Rispondi! --

È fatta, pensai tra me; il prefetto mi vuol morto, e sia; avrò tanto di
meno a patire. Questo pensiero mi fece tornare il sangue nelle vene;
avevo dinanzi agli occhi un pericolo certo, e non ero uomo da dare
indietro. Però risposi con voce ferma e con piglio tranquillo:

-- Sono quel desso.

-- E perchè? Quali erano i tuoi disegni? -- mi chiese Almaco, guardandomi
sempre fisso negli occhi.

-- Almaco, -- risposi io senza indugio, -- tu sei potentissimo in Roma e
per tutto il suo vasto impero. La mia vita è tua; fammi crocifiggere, ma
non mi chiedere, te ne prego, il mio segreto. Io odio quell'uomo.... --

Con queste parole io mettevo a repentaglio la vita, e perchè l'animo mi
bastasse a dirle, io non avevo alzato gli occhi a guardare il prefetto.
Egli non mi rispose nulla, e quel breve momento di silenzio fu per me un
secolo di angosciosa aspettazione. Gli orecchi mi fischiavano, il
pavimento mi traballava sotto i piedi. Allora, sollevando con disperata
audacia lo sguardo fino al mio giudice, che mi pareva lontano lontano,
mi avvidi che egli mi stava curiosamente guatando e sorrideva.

Sorrideva? Sì, appunto sorrideva, e voi potete argomentare qual fosse il
mio stupore a quella vista. Com'egli ebbe ricomposto il volto al suo
primo atteggiamento, ripigliò a parlarmi in tal guisa:

-- Sei tu uomo?

-- La schiettezza della mia lingua te lo ha dimostrato, clementissimo
signore.

-- Sta bene; -- disse Almaco. -- Tu dunque odii Valeriano?

-- L'odio, sì, l'odio! --

A queste mie parole il fiero prefetto non rispose, e dopo un'altra
pausa, durante la quale si stropicciò parecchie volte la foltissima
barba, mulinando tra sè molte cose, mi volse questa impensata domanda:

-- Vuoi tu essere centurione?

-- Centurione? -- soggiunsi io trasognato. -- O come, se non ho tuttavia
alcun grado nella milizia?

-- Greco! -- mi rispose egli. -- Io posso quel che voglio; lo sai; non
dimenticarlo. Vuoi tu essere centurione? --

Io mi strinsi nelle spalle, chinando il capo in segno di assentimento,
ed aggiunsi:

-- Ma, a qual patto? Tu per fermo, clementissimo signore, hai posto un
disegno su me. Fa che lo intenda, e ti obbedirò. --

Almaco si degnò di sorridere da capo, e in cambio di seguitare il
discorso in quel modo che io lo avevo condotto con la mia risposta, mi
fece un'altra interrogazione.

-- Conosci tu la setta de' _Galilei_?

-- No; -- risposi, senza intender punto dov'egli andasse a parare. -- Ho
udito a parlarne da parecchi, i quali mi hanno detto esser questa una
setta di uomini che si radunano in luoghi sotterra, mangiando carne di
bambini, nelle loro agapi mostruose, e vivendo in comunanza di donne....

-- Ti hanno ingannato; -- soggiunse il prefetto. -- Costoro si raccolgono
nelle catacombe, ma non divorano bambini, nè hanno comunanza di donne.
Sono in quella vece uomini che scalzano l'autorità di Cesare e della
santa religione dei padri nostri. Sono cittadini, sono liberi, schiavi,
gladiatori, femminette della plebe, sono gente d'ogni levatura e di ogni
ceto, uniti in un solo concetto, nella fede di un simbolo. Anelano alla
uguaglianza di tutti gli uomini, per farne sgabello alla loro potenza e
promulgar l'impero dell'infima plebe, governata a sua volta da ambiziosi
delusi, da astuti impossenti. -- Ecco, -- seguitò a dire il prefetto, --
ecco chi sono costoro, e perchè Roma si è indotta a combatterli. Se
eglino si accontentassero a fare quel che tu hai detto, credi tu
veramente che francherebbe la spesa di turbare i loro segreti negozi?
Non abbiamo noi in Roma altari e sacerdoti per ogni divinità più strana?
e non li tolleriamo noi tutti? che più? non diamo ai loro Numi il
diritto della cittadinanza? non si sacrifica forse ad Iside come a
Giove, ad Anubi come a Marte? La nostra Roma, sappilo, o Greco, è
d'animo generoso e clemente. Essa non ama che la sua autorità vada a
percuotere i riti innocenti donde tragge il popolo minuto la pace dello
spirito; ma essa è terribile contro i propagatori di una fede che scuote
dalle fondamenta il grande edifizio romano, contro coloro che congiurano
nelle tenebre, che adorano il patibolo, innalzando il disprezzo della
legge, la rivolta e il delitto, a segnacolo di un nuovo ordine di cose.

-- Per gli Dei! che dici tu mai, clementissimo Almaco? -- risposi io, come
egli ebbe finito. -- Io nulla sapevo di cotesto, e le tue savie parole mi
colmano di maraviglia. --

Qui il prefetto mi sorrise ancora e proseguì:

-- Costoro, già più volte colpiti dalla vindice mano dell'imperatore, si
fanno sempre da capo a congiurare. Io so che una nuova congrega di
cristiani, come si chiamano dal nome del loro maestro, si raduna in un
ipogèo, poco discosto dalle carceri Mamertine. Tu devi condurre una
coorte per farli prigioni. Un mio fidato ti condurrà alla casa di una
vedova, che ti aprirà l'adito al sotterraneo. Quella femmina è venduta a
me; io stesso ho teso l'agguato da lunga pezza, aspettando che avessero
a cadervi; mi hai dunque inteso.... --

Io ero trasognato, nè sapevo rinvenire dallo stupore in cui quel
discorso di Almaco mi aveva immerso, e stavo chiedendo a me stesso per
qual ragione io, povero gregario, fossi improvvisamente chiamato ad
opera di tanto rilievo, in quella che io mi pensavo di essere dannato al
flagello o ad altra pena più grave. E intanto che la mia mente girava
per quel laberinto, senza trovar modo di uscirne, il prefetto
spazientito mi gridò:

-- Orbene?

-- Almaco, -- mi affrettai a dire, con quelle parole che prime mi vennero
alle labbra, -- non credere che io non ti sia grato. Mi pensavo di venire
a ricevere un castigo ed ho in quella vece un segno grandissimo della
tua benevolenza. Laonde io mi sto tutto dubitoso a cercare qual grazia
mi abbia avuto agli occhi tuoi, nè so credere a me stesso, nè intendere.
Tu bene avresti potuto commettere la impresa ad altro capitano, senza
che ti bisognasse far centurione un gregario, e per giunta un ignoto....

-- Prosegui, -- diss'egli, -- tu sei greco e sottile.

-- Sì, ma la mia sottigliezza non giunge più oltre; io non ho il bandolo
di questa matassa. --

Almaco, già ve l'ho detto, non era uomo da rispondere pel suo verso alla
gente, e usava cominciar sempre lui e condurre a suo modo il discorso.

-- Tu dunque andrai con una coorte, -- soggiunse egli, -- e t'impadronirai
di tutta quella marmaglia. Ma forse, anzi senza il forse, ci sarà
trambusto; qualcheduno vorrà resistere, ed anco non ribellandosi alcuno,
si potrà sparger sangue....

-- Oh, non temere! Io adoprerò in ogni cosa conforme ai tuoi comandi.

-- No, Greco; tu hai in quella vece a far ciò che la tua ira ti
consiglierà.

-- La mia ira?

-- Per l'appunto. Se tu vedessi colà un tuo giurato nemico....

-- Ah! -- esclamai allora, credendo di avere indovinato.

-- Mi hai dunque inteso? -- disse Almaco col suo consueto sorriso.

-- Sì, clementissimo signore, ti ho inteso. Valeriano è della setta dei
cristiani.... assisterà all'agape misteriosa....

-- Certamente, -- soggiunse Almaco, -- egli vi sarà. Tu m'intendi; fatto
prigione, egli è pur sempre potente per natali, per autorità di
consanguinei, per numero di clienti, e potrà fuggirti di mano, esser
graziato dall'imperatore. Ora cotesto non può, non deve accadere.

-- A me la cura di ciò! -- gridai, ebbro di vendetta. -- Dammi gli uomini,
ed io mi metto all'impresa. Lo sdegno condurrà il mio braccio, e saprà
egli trovare il buon luogo dove infiggere la spada. --

E mi mossi, ciò detto, in atto di partire.

-- Non così presto! -- mi disse il prefetto, che mi apparve allora in
tutta la sua terribile maestà. -- Trebazio, il mio fidato, ti starà al
fianco, tutt'oggi. Tu sarai centurione; ma bada! innanzi di notte
potresti anche esser dato in pasto ai cani, dopo che io t'avessi fatto
svellere la lingua. --

Furono queste le sue ultime parole; dopo di che egli si alzò e si
ritrasse nelle sue stanze. Trebazio, un orrido ceffo, venne da me e non
mi lasciò per tutto il giorno; inutile precauzione, dacchè l'ufficio
troppo bene rispondeva alla mia sete di vendetta, e, dopo tutto, non era
agevole uscire dal palazzo di Almaco, nel quale ero rinchiuso.

A tarda notte uscimmo, accompagnati da pochi soldati. Il grosso della
coorte era già disseminato a crocchi nei pressi delle carceri Mamertine,
aspettando il nostro arrivo.

La notte cupa aiutava ad agevolar l'intrapresa. Come fummo alla casa
detta da Almaco, Trebazio percosse tre leggeri colpi sull'uscio con le
nocche delle dita. La vedova venne ad aprirci, e ci mise dentro coi
nostri.

La casa era di meschina apparenza e quasi priva di arredi; ma più
dolente era l'aspetto della donna, su cui mi parve leggere come un
rimorso dell'ufficio a cui s'era prestata.

-- Ci sono? -- le chiese Trebazio.

Ella rispose affermativamente col capo, e additò nel fondo della casa
una botola, coperta da una cateratta, che Trebazio fu sollecito ad
alzare, discoprendo una rozza scala di pietra.

Il lezzo del sotterraneo mi salì alle nari; ma l'ansia di trovar
Valeriano mi fece correre il primo in quella buia ed umida chiostra. Gli
altri mi tennero dietro con passo leggero, e fatti trenta scalini ci
trovammo in un andito, lungo il quale ci fu mestieri andare a tentoni,
seguendo la parete.

Così c'inoltrammo un bel tratto, fino a tanto che scorgemmo in
lontananza un filo di luce pallida, mercè il quale si potè andare più
speditamente. Poco più oltre il punto da dove avevamo cominciato a
scorgere il lume, la muratura finiva e l'andito si allargava a forma di
sala. Altre sale, informi, e scavate nel masso, con rozzi pilastri qua e
là per sostenere le vôlte, si succedevano lungo il nostro cammino.

Man mano la luce si fece più viva, e cominciammo a udire un canto
sommesso di molte voci. Allora feci fermare i miei uomini, per dividerli
in tre drappelli, due dei quali dovevano farsi innanzi dai due lati
dell'ampio sotterraneo, rasentando le pareti che restavano nell'ombra,
per ricongiungersi quando fossero proprio addosso alla conventicola. Io,
con gli altri, mi feci innanzi dal mezzo, giovandomi di tutte le ombre
dei pilastri, e rattenendo il respiro.

Allo svoltar di una di quelle informi colonne, era un uomo appostato.
Fece per aprir la bocca e gridare; ma Trebazio fu più sollecito di lui,
e gli ficcò il suo ferro nella strozza, che gorgogliò, ma senza forza,
quelle parole con cui voleva dare il segnale agli amici.




VII.


-- Ottimamente! -- dissi a Trebazio. -- Hai fatto un bel colpo, e senza la
tua prontezza i galilei sarebbero stati posti in sull'avviso.

L'uomo colpito dalla spada di Trebazio era stramazzato a terra, e non
dava più segno di vita. Però non ce ne curammo più oltre, e,
sgomberataci per tal modo la via, c'inoltrammo ancora sotto le arcate, e
allo svoltar di un angolo ci trovammo sopra alla conventicola dei
cristiani.

Da quanto posso oggi ricordarmene, era una vasta sala, rozza come tutte
le altre già percorse, e non doveva servire che da poco ad uso di
tempio, imperocchè era ignuda affatto di fregi, non aveva sarcofaghi, nè
epigrafi, nè alcuno di quelli emblemi che più tardi ebbi a notare nelle
sotterranee dimore della setta. Rischiaravano il luogo alcune faci di
resina, e al rossastro chiarore di queste potemmo scorgere forse un
centinaio di uomini e donne, quelli col capo scoverto e queste col velo
tirato sul volto, che stavano ginocchioni dinanzi ad un vecchio, coperto
di una lunga tonaca bianca, il quale sembrava in atto di parlare.

Ma noi non udimmo parola del suo discorso, perchè al nostro sbucar nella
sala un lungo grido di terrore interruppe la cerimonia, e cominciò tosto
uno scompiglio da non potersi descrivere.

I miei occhi, guidati dallo spirito della vendetta, trovarono subito
Valeriano. Egli si era rizzato in piedi a stava in mezzo a otto o dieci
che, più animosi degli altri, avevano posto mano ai ferri.

Mi feci innanzi, mentre i miei si precipitavano sulla moltitudine
spaventata, e gridai:

-- A me, Valeriano! a me! --

Egli snudò la spada, ma io gli fui sopra, innanzi che potesse mettersi
in guardia, tempestandolo di colpi. Valeriano disputò tuttavia, ed
aspramente, la sua vita; ma parecchi dei miei, che avevano ottenuto
facile vittoria sui pochi compagni del mio nemico, gli furono a' fianchi
e lo rovesciarono. Egli allora gittò lungi da sè la spada e morì sotto
il mio ferro, più nobilmente che io non avessi voluto, dicendomi:
«ferisci, carnefice, e che Iddio ti perdoni!»

Questa bisogna fu spedita in breve ora. I miei soldati non erano stati
neppur essi con le mani alla cintola; molti dei cristiani erano caduti
nel loro sangue sul pavimento, altri legati e spinti, a furia di mani e
di piedi, contro i pilastri della sala. Parecchi si erano dati alla
fuga; ma, perdutisi nel buio, non erano venuti a capo di trovare un
altro andito per cui avrebbero potuto mettersi in salvo; e le loro
grida, il rumore delle frequenti cadute, gli urli feroci dei miei,
mostravano qual fine si avessero i loro tentativi. E intanto le donne,
atterrite, trepidanti, si erano andate a raccogliere, come un timido
gregge, intorno al vecchio dalla tonaca bianca, il quale, solo
imperterrito, stava con le mani alzate verso il cielo e pregava.

Tutte queste cose io vidi a mala pena, in quella che, col ginocchio sul
petto a Valeriano, raddoppiavo furente i miei colpi. E appunto allora,
una donna, che non era fuggita insieme con le altre, mi pose ambe le
mani sul braccio, tentando di rattenermi, e gridò:

-- Codardo! tu infellonisci contro un cadavere! --

A quella voce, che mi parve di riconoscere, tremai tutto quanto; alzai
gli occhi a guardarla, ed essa allora diede in un forte grido e cadde
come corpo morto nelle mie braccia. Il velo le era caduto dal volto: era
Cecilia.

Qual fui allora? Quale mi apparve la vita? Cecilia! Cecilia in quel
luogo, in mezzo a quella strage! Voi già immaginate quanti pensieri mi
assalsero improvvisi in quel punto. La mia vendetta era sazia; il furore
sbollito; ed io vedevo tutto ad un tratto l'orrore di quella scena di
sangue, e l'angoscioso stato di quella donna divina.

Andando colà, io non avevo badato che ad uccidere Valeriano; il pensiero
che Cecilia si fosse potuta trovare con lui non mi era neppur balenato
alla mente. Ma era troppo tardi.... E come salvarla? Anelante, agitato
da mille confusi timori, e quasi fuori di me, in quella che avrei pure
avuto mestieri di tutto il mio senno, io restai là, chino sul petto
dell'amata donna, non curando le strida delle femmine trepidanti, nè il
rantolo dei moribondi, nè il gavazzar dei compagni.

Il primo consiglio che mi sovvenne fu quello di chiamar soccorso. Alzai
la testa; ma lo spettacolo che si parò dinanzi ai miei occhi mi gelò le
parole sulle labbra. Una povera donna tentava invano di svincolarsi
dalle strette di un soldato, che, mezzo ginocchioni, col volto acceso,
col mento appoggiato sul petto della meschina, mentre con le mani la
teneva avvinghiata, lei riluttante buttava al suolo. Scene simiglianti
io avevo vedute di spesso, con occhi non curanti, nella mia vita di
soldato, in ogni borgata di Germania da noi messa a ferro e a fuoco, pel
feroce diritto di vincitori. Ma là, nel sotterraneo, io vedevo le cose
sotto il più orrido aspetto. Cecilia, non la moglie di Valeriano, ma la
divina fanciulla che io avevo tanto amata, che anche allora mi faceva
riardere in seno la fiamma antica con tutta la casta virtù delle
ricordanze, era in quel covo di belve umane, fuori dei sensi, colla
bionda testa arrovesciata sulle mie braccia, senz'altro scudo,
senz'altra difesa che l'uccisore di suo marito, il condottiero di quella
coorte sfrenata, libera esecutrice di sanguinari comandi.

Intanto che cosiffatti pensieri mi tenzonavano nella mente, Trebazio mi
si accostò.

-- E così? -- mi disse egli, con ghigno feroce. -- La è finita a dovere. Tu
hai menato un bel colpo a quel Valeriano.

-- Trebazio, -- gli risposi con accento disperato, -- aiutami a soccorrere
questa donna!

-- Soccorrerla? oh non badare a lei più che tanto. Queste galilee sono
tutte di una risma: piangono, si disperano, graffiano; ma lagrime ed
unghie di donna non fanno prova su tempre come le nostre. Certo, egli è
molto meglio se escono dei sensi, come fa questa tua. Vedi là in fondo
quel gramo di un Marsico; egli non può domare quella belva, che strepita
e si dimena come una furia. Contentati dunque tu, che l'hai tra le
braccia svenuta.

-- Trebazio! -- esclamai, sentendo drizzarmisi i capegli per raccapriccio
sulla fronte; -- tu ardiresti?...

-- E che?... -- proseguì egli, con quel suo piglio scherzevole. -- Sei
dunque una femminuccia? Questa donna, per Ercole, è bella come una
Venere. Se non ardisci tu stesso, tanto meglio; sarà per me, che non ho
ancora fatto voto di entrare nelle Vestali.

-- Tu non l'avrai, per l'abisso! -- esclamai, saltando in piedi e mettendo
mano alla spada, mentre con ardita mossa mi ponevo tra lui e il corpo di
Cecilia.

-- Che sì, che sì, ch'io la prenderò, ora che me ne ha còlto il
desiderio! Ah, tu fai il cattivello, o greco? --

E, così dicendo, Trebazio aveva dato indietro due passi, snudando il
ferro a sua volta.

-- Soldati, a me! -- gridai con voce tuonante, volgendomi intorno. --

Una brigata di costoro accorse al mio grido.

-- Che vuoi? mi domandarono essi.

-- Che difendiate questa donna. Nessuno ha da metterle un dito sulla
persona. --

I soldati rimasero lì, tra incerti e curiosi. Le mie parole frattanto
avevano chiamato altri dei loro, e in breve si formò un largo cerchio di
spettatori, avidi, ansiosi di sapere che fosse. Nel mezzo ero io con
Cecilia svenuta; poco lungi Trebazio, col ferro stretto nel pugno e gli
occhi torvi affisati su me.

Egli stesso ruppe il silenzio, rivolgendo la parola ai soldati.

-- Sentite, voi altri. Questo greco, che il prefetto Almaco ha colmato
delle sue grazie, vuole che noi rispettiamo questa donna, una delle
femmine di questi immondi galilei. Ora, se egli la vuol rispettata come
una nobil matrona, si accomodi; non io, il quale mi affretto a prendere
ciò che egli ricusa. E neppur questo egli vuole acconsentirmi, e non lo
consentirà a voi, se vorrete richiamarvene alle consuetudini della
guerra. Vi par giustizia, cotesta? --

Un bisbiglio minaccioso si fe' udir nella turba, che a me non prometteva
atti di obbedienza per fermo. Uno dei più audaci, tenendo bordone a
Trebazio, gittò in mezzo questa sentenza:

-- È una cristiana, è una buona preda!...

-- Sì, sì, buona preda! -- gridarono tutti in coro. -- Il greco non può
levarcela di mano. --

Io qui cominciai davvero a tremare. Intanto Cecilia, ricuperati in quel
tumulto i sensi, e trovatasi in mezzo a quella cerchia di manigoldi che
la guardavano con occhi di bragia, fece per gettarsi nelle mie braccia;
ma si risovvenne, e, strappatasi da me con un gesto di terrore, ricadde
sulle ginocchia, nascondendosi il viso nelle palme.

-- Soldati! -- gridai, tentando una seconda volta di comandare a quel
tumulto di voglie sfrenate. -- Io sono il vostro centurione. Mi
obbedirete voi?

-- Soldati! -- gridò a sua volta Trebazio, guardando me con un piglio di
truce ironia. -- Io sono Trebazio, il fido servitore di Almaco, il
possente prefetto di Roma. Mi obbedirete voi?

-- Sì, sì; -- urlarono tutti. -- Tu hai ragione! Tu rispetti le
consuetudini. La donna è nostra; è buona preda, è una cristiana. La
donna a noi! --

E con la minaccia negli occhi, si mossero incontro a me, stringendo il
cerchio per modo che il loro alito infocato mi soffiò sulle guance.




VIII.


Fu per me un momento terribile. Ma, come avviene nei casi più gravi, che
la virtù dell'animo umano si solleva e combatte con lena disperata, io
ebbi dalla medesima gravità del pericolo centuplicate le mie forze per
una lotta suprema.

Afferrai Cecilia a mezza vita; la trassi violentemente a me, in quella
che Trebazio stava per metterle sopra le mani impudiche, e menando
attorno la spada, gridai:

-- Nessuno si accosti! Nessuno di voi torcerà un capello a questa donna,
fino a tanto che io viva. --

Nel dir queste parole sentii battere il cuore di Cecilia contro il mio,
ed un senso di voluttà amara e profonda mi corse per tutte le fibre. Che
cos'era la mia povera vita al raffronto di tanta felicità?

Imperocchè, sappiatelo, in fatto di amore ho sempre pensato che il primo
bacio della donna amata e desiderata valga assai più che il sacrificio
di tutto il sangue delle nostre vene. E che cos'era se non un primo
bacio, lo stringersi del petto di quella creatura sul mio e il battere
dei due cuori l'uno sull'altro? Il mio sangue ribollì a quel tocco
infuocato, e mi parve allora che io fossi tanto forte, da contendere
anche agli Dei tutti del cielo e dell'averno quella divina fra tutte le
donne.

Ma erano sogni! Trebazio sorrise sinistramente e disse, ripigliando le
mie stesse parole:

-- Fino a tanto che tu viva!... Oh la maravigliosa promessa! Ti si
ucciderà, stanne certo, e l'otterresti anche non volendo. Mira, conta
per bene i tuoi avversari. Noi siamo qui, intorno a te, sitibondi del
tuo sangue, più di cento; tu sei uno, ed hai sospesa al tuo seno una
donna sbigottita, la quale t'impaccia le mani. Che te ne pare?... --

Trebazio aveva ragione pur troppo e con tristo accorgimento faceva
sentire ai soldati il soverchio delle loro forze, contro la pochezza
angustiata delle mie.

-- Soldati! -- proseguì allora. -- Facciamola finita. Ad aggiustarla poi
col prefetto, che voleva far centurione costui, non sapendo che egli era
un traditore, penserò io, domani. Intanto pigliamoci la donna!

-- Sì! sì! la roba nostra! -- urlò da capo quel branco di lupi; e misto
alle grida udii lo strepito dei ferri che uscivano dalle guaine.

E qui, sebbene io frema tutto quanto al rammentarlo, Cecilia mi si
mostrò bella nel volto, negli atti e nelle parole, di un santo
entusiasmo. Mi si strinse al petto quanto più forte potè, e mi susurrò
all'orecchio con voce anelante:

-- Calisto, per te, per la mia fama, per l'amor tuo, te ne supplico:
uccidimi! --

Uccidimi! Quella parola mi andò diritta al cuore; gli occhi mi si
ottenebrarono e mi parve di essere passato fuor fuori da un ferro
rovente. Credevo di avere già molto sofferto; ma il passato, ma le
angosce di quella notte medesima erano un nulla al raffronto di
quell'ultimo tormento. Nè parola, nè immagine ch'io cercassi tra le più
dolorose, varrebbe a significarvi quella agonia dello spirito, in mezzo
alla quale, come nel bagliore di un lampo, io vidi una orribile cosa:
vidi che quella donna era perduta; che io non l'avrei salvata dalla
infamia fuorchè uccidendola; e che con la sua morte il mondo era finito
per me.

-- Ah! ah! -- gridarono sghignazzando beffardamente quegli altri. -- La
cristianella se la intende col greco. Essa gli mormora le dolci
promesse, la bella colomba innamorata! Anche a noi un sorriso ed una
tenera parola! Abbiamo forse da starcene a becco asciutto, noi altri?...
--

Intenderete di leggeri come questi ed altri motteggi mi trafiggessero. E
quelle caste orecchie udivano tutto; quella delicata persona ardeva e
tremava; il suo labbro continuava a susurrarmi: -- uccidimi! uccidimi!

-- Indietro! -- tuonai, più che non gridassi, una seconda volta; ma fu
inutile. La cerchia si strinse, ed io con opere gagliarde incominciai a
difendere la donna amata; onde la punta della mia spada andò più volte
nella mischia e tornò indietro bagnata di sangue.

Grida, urli e strepito di ferri mi rispondevano; ma tutto soverchiava la
voce di Trebazio, che era rimasto più indietro.

-- Non ferite! -- gridava egli. -- Non ferite! potreste guastare la bella
preda. Stringetevi intorno a lui; soffocatelo, impacciategli le mosse;
lo uccideremo poi.... --

I modi dei miei assalitori mi dimostrarono che il consiglio di Trebazio
era stato seguito. Che mi sarebbe giovato ferire tre, quattro o sei di
costoro, se gli altri mi potevano disarmare? Combattevo in mezzo della
sala, senza un angolo in cui ritirarmi, senza una parete che mi
custodisse alle spalle; però mi giravo e rigiravo senza posa,
respingendo e ferendo, ma conscio della imminente sconfitta. Ancora un
istante, e non c'era più scampo per la povera donna.

-- Uccidimi! uccidimi! -- mi susurrava ella sempre con voce rotta e
concitata, mentre, con istintiva cura, seguitava le volte rapide del mio
corpo, or da un lato, or dall'altro. Io chinai il viso a mirarla, ed
ella mi diede uno sguardo supremo di angoscia e di desiderio. Intesi la
muta preghiera; alzai il ferro, e chiusi gli occhi.... Dio onnipossente!
le vibrai la punta nel seno.

-- Ah! -- mormorò ella. -- Finalmente!... Grazie, Calisto! io ti amo. --

Riapersi gli occhi, ed accostai anelante il mio viso al suo, come per
bere dalle sue labbra quella inaspettata parola. Cecilia sorrideva; mi
avvinghiò le braccia al collo, e, vinta da quello sforzo supremo, mi
ricadde inerte sul braccio.

All'atto improvviso, un fremito di orrore era corso nella folla.
Smemorato e quasi presso a cadere con l'amato corpo sul pavimento, volsi
lo sguardo ai soldati, in quella che davano addietro, colti da immane
stupore. E vidi allora Trebazio; Trebazio con gli occhi sbarrati e il
volto livido dallo spavento.

Io, come dissi, stavo per mancare; le gambe non mi reggevano più. Ma la
vista del manigoldo mi rese le forze. Lasciar cadere, accompagnandolo un
tratto, il corpo di Cecilia, e scagliarmi contro di lui, fu un punto
solo.

-- Fatti innanzi, Trebazio! Tu sai maneggiar bene la spada contro gli
inermi. Vieni ora a provarti con me! --

Tutti i vicini si cansarono. Il mio fiero atteggiamento, lo stupore del
grave fatto recente, i lampi d'ira che la disperazione mi sprizzava
dagli occhi, li fecero stare dubitosi ed incerti. Però si fece largo
accanto a noi, e tutti erano là muti, ansiosi e trepidanti spettatori di
quella nuova scena di sangue.

Trebazio era un codardo, e allora sì, me ne avvidi. Egli, dopo essere
balzato indietro d'un salto, girò gli occhi tutt'intorno a guardare i
compagni, e impallidì al vedersi abbandonato. Forse allora lo assalsero
quei pensieri disperati che a me avevano fatto tremare il cuore (non già
per me tuttavia) pochi momenti dapprima. E come si vide solo, di contro
a me, intese che la era finita per lui, se non metteva tutti i suoi
accorgimenti e le astuzie a difendere aspramente la sua vita minacciata.

Tutto questo io lessi nel pallore di morte che gli imbiancava le guance
e la fronte, e il sorriso di trionfo che mi siedeva sulle labbra gli
disse molto chiaramente com'io l'avessi inteso. Digrignò i denti e si
pose in atto di difesa, coi nervi tesi e lo sguardo pronto ad ogni mio
gesto, ad ogni moto del mio ferro.

Io lo investii con veemenza, raddoppiando i colpi per modo da non gli
conceder tempo a rispondere. Però egli fu costretto a parare come poteva
meglio, sfuggendomi or da un lato or dall'altro, dando indietro e
avventandosi poi, per cansarsi da capo, con la scioltezza e la rapidità
di un serpente.

Ma tutte queste arti non gli furono di gran giovamento, perchè il furore
m'aveva fatto dieci volte più forte di lui. Gli fui sopra, a malgrado
dei suoi colpi disperati, e con la manca andai diritto ad agguantargli
la strozza.

-- Greco! -- disse egli rabbiosamente, in quella che tentava sfuggirmi. --
Tu sei più forte di me! --

Furono le sue ultime parole, imperocchè, afferratolo per bene, io mi
diedi a stringere sempre più forte. Il volto, di livido che era, gli si
fe' pavonazzo; gli occhi schizzarono fuor dalle orbite, e il rantolo
affannoso del petto, più che segno di dolore, era bestemmia, la quale
non trovava più il varco. Io sentii in quel tratto la sua spada cercarmi
il fianco; e fu ventura che avesse da prima trovato il mio cingolo di
cuoio; perchè io ebbi il tempo di attraversare una gamba nelle sue, e
poi, premendo fortemente il braccio, rovesciarlo sul pavimento.

Allora egli non ebbe più modo di difendersi, mise un ruggito, e la mia
lama gli entrò tutta quanta nel ventre, per uscirne e tornarvi da capo.
E intanto, con la mano alla strozza, gli sollevavo la testa, facendolo
percuotere della nuca al suolo, e così ripetutamente e con tanta furia,
che in breve ora ebbe la cervice spezzata. Altri due colpi di taglio sul
volto gli tolsero la immagine umana, e non rimase che una massa informe,
scompaginata e sanguinolenta.

Sollevai allora un tratto il cadavere e con feroce scherno mi feci ad
interrogarlo.

-- Ohè, Trebazio! Ve' come sei concio! E come farai ora per pigliarti la
donna? Nè anco la più vecchia e la più aggrinzata delle tre Parche
patirebbe ora i tuoi baci. --

La testa del morto spenzolava sul petto, grondando sangue d'ogni lato.
Più sconcia figura non fu veduta mai; la testa di Medusa non avrebbe
potuto reggere al paragone.

-- A voi, soldati! guardatelo, contemplatelo a vostro bell'agio. È
Trebazio, costui, il vostro amato Trebazio. Io ve ne faccio un presente.
--

E così dicendo, sollevai quel corpo deforme, acciuffandolo pei capegli,
e con un colpo del ginocchio nelle reni lo buttai loro tra' piedi. Tutti
balzarono indietro, inorriditi, senza far motto, senza ardire di levar
gli occhi verso di me. Stetti a contemplare un tratto quello stupido
gregge, poco dianzi così minaccioso, e parlai:

-- Soldati! Mi obbedirete voi? La donna che mi contendevate è morta;
sarete contenti. Ma io ve lo giuro per l'Averno, chiunque ardirà
accostarsi, finirà per le mie mani come questo vigliacco. Io sono il
vostro padrone, e voi mi obbedirete, perchè io sono più forte di voi. --

La terribilità dell'esempio li aveva riempiti di spavento. Trebazio,
vivo e minaccioso pochi minuti prima, era lì, cadavere informe sul
pavimento, inondato del suo sangue; e tutto quel volgo aveva paura.




IX.


Volgo! Volgo! Tu non sarai dunque mai altro che volgo? Ci saranno sempre
uomini il cui uffizio sulla terra sia quello di obbedir ciecamente,
stolidamente, quando abbiano il giogo sul collo e ingombri loro lo
spirito il terrore, o di far tremare altrui, quando il sentirsi slegati,
con la coscienza della loro forza soverchiante e la impunità del mal
fare, li faccia uscire in bestiali ruggiti? La cupidigia dell'oro che
compra la stupida ebbrezza, la livida e scarna invidia di tutto quanto
risplende per bontà, bellezza o potenza, il lercio compiacimento di
tutte le più basse manifestazioni dell'istinto, saranno dunque per
sempre il loro retaggio?

Oh volgo! il mio cuore si stringe al considerare le opere tue, e mi
coglie un senso di amara pietà per la tua miseria, non per il male che
cagioni altrui. A me non duol tanto del fiore che giace avvizzito sotto
la striscia di bava segnata dal passaggio di un rettile, quanto del
rettile istesso, a cui natura non ha dato di potersi comportare diverso.

Ma dove diamine vado io mai? Scusate, o signori; sono vecchio, e la mia
testa indebolita vagella. Dove ero rimasto? Ah, ecco, mi ricordo. I
soldati avevano paura e non ardivano levare il capo a guardarmi. Ma li
guardavo ben io, stando innanzi a loro, con la fronte alta e le braccia
conserte sul petto.

Uno di loro finalmente si fece innanzi, tutto dubitoso e con umile
atteggiamento mi disse:

-- Tu sei il nostro centurione. Comanda pure a noi, tuoi soldati e tuoi
servi.

-- Sì, sì! -- gridarono tutti ad una voce. -- Tu sei forte! tu sei
magnanimo! --

E così dicendo, vennero con molto strepito e scompiglio a postrarmisi
intorno, i più vicini abbracciandomi le ginocchia, o tendendo le palme.
Io durai molta fatica a svincolarmi da quelle strette.

-- Basta! basta, vi dico. Andate là; conducete via i prigioni. I vostri
diportamenti mi mostreranno se meritate perdono. E tu, -- dissi al primo
che aveva parlato, -- aiutami a rialzar questa donna. Come ti chiami?

-- Manete; -- rispose egli.

-- Manete, -- soggiunsi allora, -- se tu avessi dette un'ora prima quelle
parole, tu avresti serbato alla terra la più bella delle sue creature. --

Il soldato chinò la testa con aria impacciata, e mi si fece accanto per
aiutarmi nel pietoso ufficio. Gli altri intanto s'erano sparpagliati
lungo le buie arcate, per condurre all'aperto i prigioni.

Guardai allora la misera trafitta. Lo sdegno mi era uscito dal cuore e
le forze m'erano venute meno del pari. Povera Cecilia! Ella era distesa
al suolo e pareva che pudicamente dormisse, colle membra in bell'atto
composte. Aveva pallido pallido il volto; la ferita le tingeva di una
larga macchia le bianche vesti. Corsi a metterle una mano sul cuore. Dio
immortale! il gelo della morte non si sentiva per anco; il cuore
batteva.

Manete, pensando di farmi cosa grata, si provò a sollevarle dolcemente
il capo e ravviarle i capegli.

-- No, no! -- gridai. -- Vanne da' piedi, tu; io solleverò questo capo.
Ecco; una mano là! Secondami a tempo e senza scuoterla troppo. Così va
bene. E tu, manigoldo, che stai guardandoci allibbito, piglia una face e
va innanzi. --

Il soldato a cui volsi queste ultime parole, sebbene tutto pesto e
insanguinato (era egli uno dei primi che avevano ricevuto i miei colpi),
obbedì sollecitamente. Di questa guisa, andando innanzi con passo
misurato, rifacemmo la strada per l'andito e risalimmo i trenta scalini
della botola. Il bel corpo che io tenevo nelle braccia, era tiepido;
l'alito sommesso della donna mi veniva a morire sulle guance.

Non fiatai nè a Manete, nè ad altri, di questa scoperta che mi faceva
palpitare tra l'ansia e la speranza. Deposi Cecilia sul letto della
vedova, che era andata a nascondersi in un angolo, restando là più morta
che viva, e mandai i prigionieri, accompagnati dalla coorte, alle
carceri Mamertine.

Manete stava ritto sull'uscio, aspettando i miei comandi; ed io,
risovvenutomi di Trebazio e di Almaco, presi una rapida deliberazione.

-- La notte è a mezzo il suo corso; -- dissi a Manete. -- Tu andrai
domattina da Almaco; gli dirai ch'io ti mando, e che mi precedi di pochi
istanti; che l'impresa fu condotta a dovere; che Trebazio fu ucciso da
me, per atto di grave disobbedienza. Gliene dorrà per fermo ed
acerbamente; ma tu soggiungerai prontamente che Valeriano è morto per le
mie mani. Questa novella son certo lo consolerà della perdita di un vil
servitore. Va dunque; sei libero fino a domattina. --

Manete non si mosse.

-- Che vuoi ancora? parla!

-- Ho a dirti di quel vecchio della tunica bianca, che è tra i prigioni.
Sai tu, centurione, chi egli sia? I cristiani, improvvidamente si
lasciarono sfuggire il nome di lui. È Urbano, il loro pontefice....

-- E che importa a me? Quando sarai dal prefetto gli dirai anche di
questa preda. Vattene! --

Manete partì, ed io, pigliati questi provvedimenti, mi volsi alla
giacente, e, trovata una guastada piena d'acqua, mi posi a lavarne la
piaga, sciogliendo i grumi del sangue che stava rappreso sulle vesti.

La sensazione del freddo le fece ricuperare i sensi perduti; ella mise
un sospiro e le palpebre si mossero un poco. Trepidante m'inginocchiai,
aspettando con ansia affannosa il momento che ella mi avesse
riconosciuto. Ma Cecilia, riavutasi appena, senza vedermi ancora con gli
occhi, già mi aveva sentito al suo fianco, e voltando lievamente il
capo, con fioca voce disse il mio nome.

-- Calisto!

-- Oh! Cecilia! Tu dunque vivi? -- esclamai, alzandomi da quella postura
per guardarla nel viso.

-- Sì, vivo ancora per renderti grazie. Ma sono presso a morire, sai! Il
tuo ferro pietoso ha colpito diritto.

-- Oh no, Cecilia; tu non morrai. Tu devi vivere....

-- Perchè? -- disse ella con un dolce sorriso di malinconia, e fissando su
me i languidi occhi. -- Sentimi! Ho a dirti alcune cose. Dio mi concederà
di parlare.... Quando ti conobbi, la mia fede era già data a Dio uno,
onnipotente, e a lui mi ero legata con un sacro voto. Urbano, il buon
pontefice, mi aperse gli occhi alla fede di Cristo. Egli stesso consentì
le mie nozze con Valeriano, perchè questi era cristiano al pari di me,
e, sapendo del mio voto, aveva giurato di rispettarlo. --

A me, udendo quelle parole della morente, parve di uscire da un sogno
doloroso. Le tenebre si diradavano dalla mia mente scombuiata; ma la
verità era più triste ancora, poichè Cecilia era in fine di vita.

-- Valeriano, -- proseguì ella, -- fu per me solamente un fratello. Ed io
fui felice con lui, poichè piacquero le nozze ai miei parenti, ignari
com'essi erano della sua fede e della mia, ed avemmo agio di dedicar
liberamente gli animi nostri alla causa santissima.

-- Oh Cecilia! oh donna divina! ed io ho potuto....

-- Non ti dolere, o Calisto. Tu hai errato; ma il pentimento cancella
ogni colpa. Tutto ciò che è avvenuto, sia per meglio. Dio è uno ed
onnipossente; adoriamolo!... --

Ciò detto, ella rimase assorta in una muta preghiera. Io m'inginocchiai
da capo, e fu quella la prima invocazione ch'io facessi al Dio ignoto,
invisibile, di Cecilia; nè più schietta mai, nè più fervida io penso che
ne salisse mai alle stelle.

Mentre io così pregavo, la mano di Cecilia si mosse e venne a cercar le
mie che erano posate sul letto.

-- Addio dunque, o Calisto! -- ella disse. -- Credi tu nel mio Dio, nel
vero nell'unico Iddio, il quale ha fatto gli uomini buoni e tutti
uguali?

-- Credo! -- risposi, col cuore e gli occhi gonfi di lagrime.

-- Grazie, mio Dio, -- soggiunse Cecilia. -- Tu hai consentito che innanzi
di morire io richiamassi un uomo alla verità.... alla luce.... --

Le sue pupille mandarono un raggio di esultanza celeste. La camera si
illuminò tutta quanta. Io sentii la mano di Cecilia stringer la mia, poi
ricadere inerte sul letto. La divina creatura era morta.

Morta!




X.


Qui il povero suonatore si fermò, e rimase coi pugni stretti, appuntati
contro la tavola, ansante e lo sguardo fiso.

Noi già da buona pezza, tutti intenti ad ascoltare il suo bizzarro e
mesto racconto, avevamo buttato via il sigaro, quasi per tema che i
buffi di fumo ci distogliessero dalla nostra attenzione. Era egli un
pazzo? Sì, certamente; ma, seguendo il filo della sua narrazione
fantastica, ci eravamo per così dire immedesimati con lui, come egli coi
tempi e le cose di cui ragionava.

Che uomo è costui, pensavamo (e gli occhi nostri, mutamente
interrogandosi a vicenda, chiarivano la formazione di un medesimo
pensiero in noi tutti), che uomo è costui, il quale, nella sua pazzia
immaginosa, ha saputo andare tanto diritto? C'è del vero in quello che
egli racconta? E, vero o falso, come mai s'ha da trovare tanta
digestione di anticaglia, tanta disposizione ordinata di fatti e tanta
facilità di sciorinarli con un certo qual garbo alla sua colta udienza,
in un gramo suonatore di piazza, del quale, a vederlo, non avreste dato
tre soldi?

Quando egli adunque si fermò, noi cinque rimanemmo duri duri a
guardarci, e la conclusione delle nostre interrogazioni fu questa, che
non avevamo raccapezzato nulla in quel suo geroglifico, mezzo storico e
mezzo romanzesco.

Che ci hai da far tu, pensavo io, che ci hai da far tu, gramo
personaggio di questi bassi tempi, con la vita, già molto apocrifa per
sè stessa e da te raffazzonata per giunta, di santa Cecilia, vergine e
martire, che i suonatori cristiani (anco se suonino da turchi) hanno
pigliata a loro santa tutelare, in luogo della vecchia Calliope?

Il lettore ha già pensato, con quella avvedutezza che non manca mai al
lettore, che io non potevo lasciar correre la faccenda a quel modo, e
che, postomi sott'occhi un indovinello di quella fatta, non mi sarei
mosso, innanzi di cavarne un costrutto.

E il lettore non s'inganna; io volli appunto il resto del carlino.

-- Morta! -- soggiunsi; -- e poi?

-- E poi.... -- ripetè egli, senza muovere il capo, -- e poi, più nulla.

-- Io vi chiedo, maestro, che cosa avete fatto voi da quell'ora, da quel
giorno, anzi da quella notte fino al dì d'oggi. --

Era, come si vede, un metterlo tra l'uscio e il muro. Ma sentite come
egli mi rispondesse.

-- Io? Che cosa? Non so.... non mi rammento.... C'è molto buio qua
dentro, molto buio.... --

E così dicendo egli accennava la testa; poi, come se gli fosse sovvenuto
di qualche cosa, chinò gli occhi sulla tovaglia e si diede a scorrer con
le dita sull'orlo della tavola, come sulla tastiera di un cembalo,
canticchiando tra i denti una bizzarra melodia.

-- Che cosa suonate? -- gli domandai allora.

-- Suono il suo inno. Sapete? la Chiesa le ne ha intitolati moltissimi, e
di gran pregio; ma questo li supera tutti quanti a gran pezza. Io suono
sempre questo, e quando lo suono, odo gli applausi di una moltitudine
estatica, che dalla terra si stende su fino al cielo per una scala
invisibile. Soltanto Cecilia vedono i miei occhi, soltanto Cecilia, che
viene a posare le candide mani sul mio capo, a tergerne il sudore, e a
rallegrar di un sorriso angelico le mie veglie sconsolate. --

Dette queste cose, il suonatore ricadde nel suo silenzio, nè ci fu modo
di smuoverlo.

Erano già le undici di sera. Il tempo era trascorso rapidamente e senza
che noi ce ne fossimo pure avveduti, tanta era la nostra attenzione al
suo maraviglioso racconto. Tiberino fu il primo a notarlo, come il solo
di noi cinque, il quale in que' tempi avesse tenuto fede al suo
orologio.

-- _Claudite iam rivos, pueri, sat prata biberunt_; -- diss'egli, dopo che
ci ebbe fatte considerar per bene le lancette.

-- O come? -- chiese Battista, tornando a contarsi i peli sulle guance, in
segno di grande incertezza. -- Ce ne andremo così senza saperne altro?

-- Cavane di più, se ti vien fatto; -- rispose l'altro. -- Quella è una
botte a cui s'è spillato tutto il suo vino, e tu vorresti suggere il
cocchiume.

-- Aspettate! -- diss'io. -- Anche a suggere un cocchiume di botte, ci s'ha
da sentir qualche cosa; non foss'altro, il sapore del vino, che ha
tenuto racchiuso.

-- Provati dunque, -- ripigliò Tiberino, -- e spicciati. --

Spicciati! Era presto detto, ed io non avevo ancora in testa un disegno
formato. Intanto gli altri s'erano volti a me, come se io già avessi
trovate le parole magiche di Alì Baba, per aprir la spelonca dei ladri.

Feci allora come que' tali improvvisatori, che incominciano un sonetto
senza aver preparata la chiusa, fidandosi alla ispirazione che verrà
loro da questa o da quell'altra delle rime obbligate, e ripigliai
l'interrogatorio del pover'uomo.

-- Vi chiamate voi proprio Calisto?

-- Ne dubitate? -- rispose egli, alzando gli occhi a me con aria di
maraviglia.

-- Sì, ne dubito, e non ve ne incresca. Io non crederò mai che voi siate
degno della protezione della santa, se non mi fate vedere il vostro
passaporto, od altra carta che faccia testimonianza della vostra
persona.

-- Eccovela, questa carta! -- soggiunse il suonatore. -- È appunto il mio
passaporto. -- E così dicendo trasse dal seno un sudicio libretto colle
copertine di marocchino, tutte corrose dal tempo, dal sudore e dallo
strofinio delle mani.

Presi il libretto, e spiegata la carta che v'era accomodata per entro,
lessi, alla data di cinque anni prima, le note seguenti: «_Calisto
Caselli, di anni quarantatre, nato a Dego, suonatore ambulante._»
Venivano poi i contrassegni, con tutti i loro bravi _idem_, e il solito
svolazzo di penna sotto la rubrica dei _segni particolari_.

-- Si chiama infatti Calisto; -- dissi io, guardando i compagni, che mi si
erano fatti attorno per leggere anch'essi.

-- Calisto, infatti, e Calisto Caselli! -- soggiunse Tito. -- E adesso ne
sappiamo come prima.

-- Adagio! -- risposi. -- Sappiamo dove è nato, come si chiama, e vi par
poco? Faremo le nostre indagini....

-- Bravo! -- interruppe Tiberino. -- Per sapere che c'era, che poi se ne
era andato a buscarsi il pane, e che è divenuto pazzo, se pure non lo
era di già.

-- Vedremo. Da cosa nasce cosa, e il tempo la governa.

-- _Amen!_ -- risposero tutti in coro, come per darmi la baia.

Tra amici queste erano cose permesse, ed io non me ne recai più che
tanto. Uscimmo allora dall'osteria, e il signor Calisto Caselli con noi.

Il pover'uomo sembrava non ricordarsi più di nulla, ed era tornato opaco
come una lucciola, dopo che ha messo fuori il suo raggio fosforescente.
Egli ci seguitava come se fossimo i suoi più vecchi amici, e si andasse
di brigata a zonzo per la città.

Noi lo conducemmo a casa di Tito e di Battista, i quali tenevano insieme
un piccolo quartierino di quattro stanze in via Giulia. Gli demmo una
giubba, un paio di calzoni, una camicia e qualche altro capo di
vestiario; ci mettemmo a tributo, per dargli qualche lira oltre lo scudo
di Tiberino; e così rimpannucciato lo mandammo con Dio.

Il povero pazzo non sapeva a che cosa attribuire tanta liberalità, e si
sbracciava in ringraziamenti.

-- Andate pure, maestro, -- gli dissi io; -- voi non ci siete debitore di
nulla. Io caverò un costrutto dal vostro racconto, un giorno o l'altro,
e Dio voglia che lo paghino a me gli editori, come era giusto che lo
pagassimo a voi. --




XI.


Ero dunque rimasto, per mia elezione, depositario del racconto e
incaricato di darne la conclusione. Ma qui stava il guaio.

Per qualche giorno me ne dimenticai, e agli amici, i quali mi chiedevano
se avessi scritto al sindaco di Dego, usavo rispondere che sì, e non era
vero; cosa che del resto è sempre stata nelle mie consuetudini.

La natura, creando me, mi diede, insieme con la famosa sentenza inflitta
a tutti gli uomini, da Adamo in poi, questo comandamento: «Tu non
scriverai lettere.» E cotesto sappiano intanto gli amici miei, i quali,
mentre io sto buttando giù queste pagine, aspettano forse che io tenga
vivo il carteggio.

Io non diventerò mai un grand'uomo; e ci corre! Ma se, per una sciagura,
che Dio tenga lontana, tutti i miei compaesani diventassero ciechi ed io
fossi uno dei pochi che ci vedessero ancora da un occhio, se lo sappia
il signor Felice Le Monnier in anticipazione, io non lascerò dieci
pagine di mio, da potersene fare uno zinzino di epistolario.

Ora torno nel seminato. Gli amici per un pezzo seguitarono ogni giorno a
chiedermi: hai tu scritto a quel sindaco? E tanto me ne chiesero, e
tanto, che un giorno scrissi davvero, per domandar contezza del nostro
suonatore ambulante. Ma il segretario comunale di Dego doveva essere un
grand'uomo della mia risma, perchè non rispose mai.

Finalmente vennero gli esami, che ci costrinsero a lasciare l'università
del _Gran Corso_, per tornare nel grembo della fede, vo' dire alla
università di via Balbi; e dopo gli esami, dai quali ce la cavammo tutti
e cinque con lode, vi prego a crederlo, vennero le vacanze. Gli amici,
sciame di passere allegre che hanno condotta a bene la loro nidiata, si
sparpagliarono per le campagne vicine e lontane, e non si parlò più di
nulla.

Io dimenticai per tal modo il suonatore, santa Cecilia, e perfino il
Martirologio.

Ma che volete? C'è un fato anche per i racconti non finiti. Iddio non
paga il sabato; e il mio giorno aveva pur da venire.

Tre anni dopo.... Vi prego, o lettori, di saltar tre anni a piè pari:
cosa che io spero non vi tornerà disagevole quanto a me è tornato il
viverli, giorno per giorno, ora per ora, noia per noia. Tre anni appena!
Se io potessi saltarne a questo modo un centinaio, e non aver nemmeno il
fastidio di morire, vi so dir io che sarei più felice di un re a cui
nasca un principe ereditario, e, nella breve misura delle mie forze,
concederei larghezze di molte. Argomentate da questa! Farei grazia a voi
altri della continuazione di questa novella.

Tre anni dopo, io me ne ero andato a far la vita campagnuola a
Millesimo, bella terra delle Langhe, antica come i Del Carretto che ne
erano i feudatari, con case merlate e portici di sesto acuto, con le
rovine di un castello sulla Bormida, e un ponte con la torre nel mezzo,
la saracinesca e le feritoie per comodo dei balestrieri; ornata infine
di un giudice di mandamento, di un parroco, di un sindaco e di una
stazione di cinque carabinieri a piedi e di cinque a cavallo.

Ero laggiù per darmi bel tempo, per ragioni di salute, e per altri
negozi che non occorre vi stia a dir qui. Me la godevo come un principe,
e giuocavo tutti i giorni a tarocchi con le primarie autorità del paese.
Lo avere tenuto a battesimo un bambino, recitando il _credo_ da cima a
fondo senza incespicare, mi aveva fruttato l'amicizia del parroco, uomo
che stava del resto assai volentieri sul gotto, ragionando di
archeologia, di cronologia e di tante altre scienze inutili del pari, le
quali mi fanno parer meno amara questa valle di lagrime.

Anche il maresciallo dei carabinieri era amicissimo mio; come quegli che
pizzicava di latino e ne aveva un centinaio, tra aforismi e proverbi, da
citare od ogni tratto, nella sacra lingua del Lazio.

Era un bell'originale, quel maresciallo, che teneva in caserma una
scansìa tutta piena di vecchi libri. Il parroco disputava con me sullo
_ius coxandi_, o su certi altri privilegi feudali, e il maresciallo era
giudice tra noi. Il parroco citava Strabone, o Plinio, e il maresciallo
trovava il modo di ficcar dentro Tolomeo, e la Tavola Peutingeriana.

In una di queste conversazioni gli avvenne di dirne una sublime, la
quale io voglio pur riferire, innanzi di proseguire il racconto. Il
parroco parlava con molta ammirazione di Tito Livio.

-- Oh Tito Livio! -- interruppe il maresciallo. -- Gran libro, quel Tito
Livio! Io, vedano le signorie loro, quando vado a letto, non posso
pigliar sonno senza leggerne prima due pagine.

Io fui ad un pelo di rispondergli che una pagina sola avrebbe dovuto
bastare; ma tenni la lingua fra i denti. Era egli la prima autorità
politica del paese, ed io, da buon cortigiano, dovevo tenermi la celia
in corpo.

Del resto, una buona pasta d'uomo, quel maresciallo, e ardito come un
leone, quando si trattasse del suo ufficio; uno di quei carabinieri del
vecchio stampo, il quale sapeva conciliare la dignità e i doveri del
servizio con una urbanità senza pari ed una certa larghezza di modi
nelle faccende di minor conto. Era instancabile e quasi feroce nel dar
la caccia ai malandrini; ma non ricusava di trincare col primo venuto,
nè dimenticava di dare un pizzicotto sulle guance delle Veneri
rusticane, che si affacciavano sull'uscio dei casolari per dargli il
buon dì. Tutti lo conoscevano e tutti lo rispettavano; il perchè nelle
risse campestri, nei tumulti di una fiera, bastava la vista del suo
pennacchio rosso e cilestro a rimetter la calma, come il _quos ego_ di
Nettuno tra i venti scatenati.

Che Iddio ti benedica, o buon maresciallo, e il ministro della guerra ti
conceda un _avanzamento_, come io te l'auguro dal profondo del cuore.

Il parroco era anch'egli un brav'uomo. Sapendo come io mi sia dato a
scrivere su pei diari e non me la intenda troppo bene con santa madre
Chiesa, egli non penserà forse lo stesso di me, e m'avrà in conto di un
libertino, di un eretico e peggio. Ma io voglio essere generoso coi
parroci, e segnatamente con lui, il quale, levato dal capitolo
pericoloso delle credenze religiose, era assai tollerante rispetto a
tutte le umane miserie, e non dava molestia a nessuno. Il suo forte poi,
come ho già detto, era l'archeologia. Era versato in tutte le antichità
di quei paesi, più assai di tutti i notai e speziali della provincia, e
la sapeva più lunga di cento donnicciuole, intorno ai fatti accaduti nei
dintorni, dal cominciar del secolo in poi.

Chi me lo avrebbe mai detto? La provvidenza dovea mandarmi a trovar
colaggiù il continuatore del mio racconto, sotto le spoglie di un
parroco. Imperocchè, voi già l'avete indovinata, o lettori, questo
parroco, del quale mi sono industriato a darvi il ritratto, era proprio
l'uomo che faceva al caso mio. Ed eccovi in breve di quali spedienti la
provvidenza sullodata si servì per mettermi sulle orme di Calisto
Caselli, l'amante sventurato di santa Cecilia.

Si parlava un giorno familiarmente della vita grama e senza speranza dei
poveri parroci. Io proponevo, ghignando, a don Luigi, di andarsene a
Roma, dove il suo ingegno lo avrebbe fatto conoscere, e diventar
cardinale. Da cardinale a papa non c'era che un salto, e don Luigi
avrebbe potuto pigliare il nome di Pietro II, annunziando ai popoli
l'alleanza del papato con la libertà.

-- Impossibile! -- mi rispose don Luigi, senza addarsi della gran verità
che diceva, rispetto alla sullodata alleanza. -- Io so bene che voi amate
celiare. Ci vuol altro per andare a Roma che un povero prete di Dego.

-- Bravo! E Sisto IV non era egli di Albissola, di Albissola, celebre per
due papi, e molte migliaia di pentole? Ma scusate, don Luigi, se salto
di palo in frasca. Voi avete parlato di Dego.

-- Sì; è il paese dove son nato.

-- Ma proprio a Dego?

-- Proprio, arciproprio! -- soggiunse il parroco. -- E che ci trovate di
strano?

-- Eh, mio Dio, nulla. Ma gli è che appunto in questo paese era nato un
tale.... di cui mi sarebbe caro aver notizia, Calisto Caselli. Lo
conoscete voi, questo nome?

-- Calisto Caselli! -- ripetè don Luigi, grattandosi la cuticagna. --
Aspettate; non dite altro. Calisto Caselli! Oh perchè questo benedetto
nome non mi riesce nuovo?

-- Oh bella! perchè il Caselli è nato a Dego come voi.

-- Sì, sì, -- ripigliò il parroco. -- Caselli! Caselli! Ah ecco.... ci
sono. I Caselli non erano veramente del paese, ma di una terra vicina.
Ecco perchè sulle prime non me ne ero ben ricordato. --

Don Luigi era molto geloso della sua fama di antiquario e di tenace
ricordatore delle memorie paesane. Però egli non poteva neppure
ammettere che io lo aiutassi, e non voleva riconoscere di non essersi
rammentato a prima giunta. I lettori, del resto, vedranno che don Luigi
non aveva il torto, perchè la sua memoria, risvegliata che fosse, avea
del miracoloso.

-- I Caselli, -- proseguì egli allora, -- erano una buona famiglia e molto
ricca per lo passato. Ma si parla, intendiamoci, di forse trent'anni fa.

-- Ci siamo appunto; trent'anni fa. Il mio protagonista ne avrà adesso
cinquantuno.

E qui, per dar ragione _all'appellativo_, raccontai per filo e per segno
la storia del suonatore. Don Luigi stette ad ascoltarla tutto
silenzioso, nè senza lagrime di compassione.

-- Pover'uomo; -- disse egli, mettendosi le mani nel capo, com'io ebbi
finito. -- Io l'ho conosciuto, quel disgraziato. Ero appunto ritornato a
casa con gli ordini minori, quando avvenne il triste caso.

-- Il triste caso! Ci fu un triste caso? Don Luigi, raccontatemi tutto,
per carità non mi fate morir d'impazienza.

-- Era un bel giovanotto; -- proseguì a dire il mio interlocutore; -- e che
ingegno! Dio buono, che ingegno! Le nostre Langhe non ne daranno così di
leggeri un simigliante. --

Le lodi di don Luigi non erano mica per tutti. Lo avevo udito parlare
con molto riserbo di parecchi, i quali ne avevano pure, dello ingegno:
e, salvo un ottimo amico mio, nato là presso, al quale tuttavia non
sapeva perdonare certi grilli liberaleschi, egli non mi aveva mai detto
di alcuno tanto bene in così poche parole. Perciò non è a dire se il
povero Calisto mi diventasse un gigante. Egli non mi pareva più così
strano, che un gramo suonatore ambulante parlasse con tanta scioltezza
elegante e vestisse di tanta erudizione le sue fantasticherie.

-- Oh, don Luigi! don Luigi! -- dissi io. -- Che fortuna per me! Voi dunque
mi raccontate questa benedetta storia, che io vo cercando da tre anni?

-- Sì, ve la racconterò.... domani.

-- Oh perchè domani?

-- Perchè ho bisogno di raccapezzarmi. Tutti i particolari di quel caso
malinconico mi girano confusi per il capo; nè saprei ordinarli così ad
un tratto. Venite domani a sera, e, in cambio di giuocare a tarocchi, vi
racconterò la storia. --

Uscii da don Luigi con la promessa in corpo, e imbattutomi per via col
maresciallo, gli annunziai che dovesse venire anche lui a sentir questa
storia, che lo avrebbe fatto restare a bocca aperta.

-- _Conticuere omnes...._ -- mi disse il maresciallo.

-- _Intentique ora tenebunt_; -- soggiunsi io, facendomi lecita quella
piccola variante al verso virgiliano.

Alla dimane fummo puntuali al ritrovo; il maresciallo accese la sua
Dulcinea (così egli chiamava una pipa di schiuma che lo accompagnava
dovunque); io il sigaro, e don Luigi incominciò il suo racconto.

Io gongolavo dalla gioia. Tornare a Genova, pensavo, col racconto
finito; poterlo mandare alle stampe e spedirlo ai quattro amici dispersi
sulla faccia della terra....

Ma zitti; stiamo ad udire don Luigi.




XII.


I Caselli erano sul cominciar del secolo una delle più ricche famiglie
delle Langhe. Il signor Pietro, padre di Calisto, oltre i larghi poderi
ed i boschi sterminati, aveva avuto in eredità dai suoi vecchi una
grossa somma di danaro in contanti, con la quale potè comperare il
castello dei conti di Villa Cervia, caduti in basso stato ai tempi della
rivoluzione e travolti poi come tanti altri nella rovina dei reali di
Savoia, ai quali serbarono fede nei giorni della sventura.

In questo castello, che poco era discosto dal paese di Dego, il signor
Pietro Caselli dimorava sei mesi dell'anno; o, per meglio dire, vi
dimorava sua moglie, donna così ornata di angeliche virtù come era
graziosa della persona.

Il signor Pietro la scialava da gran signore, e continuava a vivere a
Milano, o a Parigi, dove io non istarò a dirvi che sollazzi lo
trattenessero. Nei due mesi poi che consacrava alla campagna accanto
alla moglie, per rompere la noia grandissima, teneva corte bandita, e
gli amici piovevano a frotte; anzi può dirsi che arrivassero e
partissero insieme con lui.

La signora, come vi ho detto, era una donna angelica. Dapprima essa
aveva amato grandemente il marito; ma poi, vedutasi trascurata, non
parve dolersi e si diede tutta all'educazione del suo unico figlio, come
per trovarvi un sollievo alla sua mestizia, in quella che adempiva al
suo ufficio di madre. Perciò ella viveva assai volontieri in campagna,
facendo del bene, e cercando di coprire con la modestia e la bontà dei
suoi modi la burbanza e il fasto del marito. Laonde non è a dire se
fosse amata e rispettata da tutti.

Il giovinetto Calisto, fatto il suo anno scolastico in un reputato
collegio non lontano di qui, andava a passar con la madre il tempo delle
vacanze. Egli riteneva molto di lei, e più femminea che virile poteva
ben dirsi l'indole sua, tanta era la sensibilità, tanta la prontezza ad
infiammarsi per ogni cosa che gli paresse bella, e tanta la innata
mollezza del carattere, che a volte si sarebbe potuta scambiare per
apatia. L'ingegno era, per altro, vivace e piuttosto traente al
fantastico; mirabilmente acconcio ad ogni genere di studi, alieno dal
riposarsi in uno solo e condurlo a fine.

Questo era il giudizio che di lui facevano i suoi maestri. Ma essi non
l'ebbero molta pezza nelle scuole; imperocchè, morta in quel torno la
signora, il giovinetto fu posto dal padre in un altro collegio, e il
castello di Villa Cervia non vide più alcuno dei suoi padroni. Ne dolse
ai poverelli dei dintorni e a tutte le anime bennate, che veneravano
quella pietosa signora; ne dolse a cacciatori, i quali perdevano i
frutti della fastosa liberalità del Caselli, nei due mesi che egli
soleva stare in campagna, e poi, come avviene di tutte le cose di questo
mondo, non se ne parlò più affatto.

Di tanto in tanto, nondimeno, si sapeva qualche novella del padre e del
figlio. Il primo seguitava a vivere nel mondo di prima, scialando sempre
e viaggiando a sua posta. L'altro, com'ebbe finiti i suoi studi, ebbe
dal padre gli esempi e la libertà di seguirli.

Per farvela breve, questa cuccagna durò anni parecchi, in capo ai quali
il signor Pietro, che aveva sepolta la memoria della moglie nella
varietà dei sollazzi, nei viaggi e nel giuoco, si accorse di aver
mandato a male tutte le sue sostanze e la salute per giunta. I suoi
poderi, che da lunga pezza andavano ogni anno coprendosi di nuove
ipoteche, un bel giorno non parvero più abbastanza vasti alla folla dei
creditori, e furono venduti a prezzi rotti.

L'improvvido spenditore non ne cavò, pagati i debiti, che poche migliaia
di lire, con le quali ebbe agio di andarsene a morire, dicono, in un
ospedale di Parigi. Trista fine di molti, i quali credono di possedere
una borsa inesauribile come il pozzo di san Patrizio.

Questa rovina la prevedevano da lungo tempo gli uomini assennati, i
quali conoscevano lo stato della famiglia Caselli, e le pericolose
consuetudini del suo capo. Ma la gente minuta non avrebbe mai più
immaginato che quella famiglia, argomento di tanta invidia, e citata
come esempio di sfondata ricchezza, potesse un giorno cadere in quel
modo. Però figuratevi la maraviglia di tutti, quando si seppe che i
grossi poderi, i boschi sterminati, non appartenevano più ai Caselli, e
che il castello, il magnifico castello feudale, era tornato in mano dei
conti di Villa Cervia, i quali lo avevano anzi riavuto per poca moneta.

Se fosse vissuta l'angelica donna, per cui il castello aveva conservata
una parte così gradevole nei ricordi della povera gente, la nuova di
quel mutamento avrebbe stretto il cuore a più d'uno. Ma la signora era
morta da sette anni; il marito non si era mai cattivato l'affetto nè la
reverenza di alcuno; il figlio non si era più visto e nessuno se ne
ricordava. Vi ebbe adunque una gran maraviglia, argomento a molte
chiacchiere per due settimane, e nulla più.

D'altra parte, i vecchi del paese non si erano ancora dimenticati dei
conti di Villa Cervia, i quali erano brava gente e senza alterigia,
sebbene stessero a Torino con alti uffizi e dignità di corte. Laonde,
tra queste memorie dei vecchi e l'amore della novità nei giovani, il
ritorno degli antichi castellani fu desiderato per tutta la primavera e
salutato con giubilo nella state.

Io mi rammento ancora di quel tempo, come se si trattasse del mese
passato. Eravamo nel giugno del 1831, quasi trent'anni fa, quando il
conte di Villa Cervia fece ritorno alla dimora de' suoi antenati; e
ricevè le visite di quasi tutte le famiglie del nostro paesello, tra le
quali non fu ultima la mia.

Il conte Emanuele di Villa Cervia era allora un uomo sui
cinquantacinque, alto della persona, con due mustacchi bianchi come la
neve, e i capegli del pari. A primo aspetto egli pareva uomo burbero, ma
in cambio era buono come il pane. Si vantava di _idee progressiste_, e
citava di sovente la parte che egli aveva presa, insieme col Santa Rosa,
nei rivolgimenti del 1821; ma in fondo era come tutti gli altri suoi
pari, e non avrebbe sacrificato un solo dei suoi titoli, una sola delle
sue prerogative, per quelle famose _idee_ che gli venivano ad ogni
tratto sulle labbra. Nè di questo gli do biasimo; ma fo per dire che le
sue tirate liberalesche non erano che un avanzo di quelle scapestrate
invenzioni di Francia, infiltratesi a quei tempi perfin nell'esercito,
al quale egli era appartenuto, ma in fin dei conti non mutavano
l'essenza del suo carattere, e gli si potevano anche passare, come un
difettuzzo di poco rilievo.

Dite e pensate quel che volete, voi altri rivoluzionari del 1860; io sto
fermo alle vecchie massime. E sopratutto non mi state a ridere sulla
faccia, perchè io potrei impuntarmi e non proseguirvi più questo
racconto. Volete il dolce? Abbiatevi anco un tantino di amaro.

Non erano forse due anni da che il conte di Villa Cervia dimorava nel
castello, quando giunse a Dego un giovanotto, con una valigia ed una
cassetta di libri, e prese alloggiamento all'insegna _dell'Aquila
d'oro_, che era l'unica osteria del paese. Egli vi stette alcuni giorni,
uscendo alla mattina e rientrando all'ora del desinare, per uscir da
capo e non tornare che a notte alta. Non istava a passeggiare per le
vie, ma andava subito all'aperto, e si vedeva guizzare, or di qua, or di
là, pei sentieri più soli ed alpestri.

In paese c'era una gran curiosità di sapere chi fosse quel giovine
forestiero, il quale aveva tanta tenerezza per le colline e le boscaglie
dei dintorni. Sulle prime lo credettero un pittore; ma egli non portava
con sè nè albo, nè matita; e se stava le ore intiere a contemplare
alcuni punti del paese, non era certamente in atto di copiarli sulla
carta.

L'ostiere, interrogato, diceva di non saperne nulla, ma si vedeva troppo
chiaro com'egli avesse paglia in becco. Il brigadiere dei carabinieri
non era niente più loquace dell'ostiere; aveva veduto le _carte_ del
forestiero, le aveva trovate _in regola_; nè voleva sbottonarsi più
oltre. Chi diamine poteva essere costui? Le donne di Dego, che non sono
meno curiose di quelle d'ogni altro paese del mondo, avrebbero dato
tutte il loro dito mignolo per discoprire l'arcano.

Finalmente il giovanotto se ne andò dall'osteria dell'_Aquila d'oro_; ma
non dal paese. Egli aveva messo dimora nella casa padronale di un podere
discosto mezz'ora dal castello dei Villa Cervia, e conosciuto da quei
terrazzani sotto il nome di Castagneto, per i castagni ond'era piantato
in gran parte.

Il suo modo di vivere era sempre lo stesso di prima; ma la curiosità
della gente era soddisfatta; la scelta della dimora aveva tradito
l'incognito del giovine. Il Castagneto era l'unico pezzo di terra che
restasse ai Caselli, o, per meglio dire, all'ultimo loro rampollo, per
il testamento d'una vecchia zia che aveva lasciato quel podere a
Calisto.

Era dunque Calisto Caselli. L'ostiere non disse di no; il brigadiere
nemmeno; ambedue si scusarono coi curiosi, narrando come il giovine
Caselli li avesse pregati a non dir subito il suo nome, per aver tempo a
ridursi nella casa, dov'egli stava facendo accomodare all'infretta due
camere per uso di abitazione. Ma, contentata la curiosità del nome, non
si ebbe altro; chè il Caselli non pose quasi mai piede nel paese,
standosene tutto solo per la campagna.

Era un giovine malinconico, anzi, più che malinconico, saturnino.
Vestiva con eletta semplicità, e non scambiava mai una parola con
alcuno, tranne con cinque o sei coloni del suo podere, il quale, non so
se ve l'abbia ancor detto, poteva fruttargli un duemila lire all'anno.
Per i nostri paesi, e sapendosi contentare, era una bella moneta. Ma le
dieci o dodici ragazze da marito che avevano fatto quella
considerazione, si persuasero ben presto che il nuovo venuto non
intendeva di spendere un centesimo di quella somma in denunzie
matrimoniali.

Eppure un giorno, cosa strana, egli fu veduto accostarsi all'arciprete e
ragionare con lui molto familiarmente, e don Bernardo andargli a
braccetto per un bel tratto di strada. Che cos'era questa novità? Ve la
dirò io. Calisto chiedeva a don Bernardo se nella chiesa parrocchiale ci
fosse un organo.

Egli soggiungeva di essere appassionato per la musica, e dilettante di
cembalo, ma lo stato delle cose sue non consentirgli la spesa d'un
istrumento; però, se c'era un organo in chiesa, lo avrebbe suonato
volentieri, tanto da non perder la mano.

Ma l'organo in chiesa non c'era, e don Bernardo con suo grande rammarico
glielo confessò.

-- Che peccato! -- disse l'altro. -- Avrei avuto tanto piacere a suonare!
La musica è un passatempo così gradito! Io cionondimeno la ringrazio,
signor parroco; ritornerò alle mie passeggiate e ai miei libri.

-- Aspetti! aspetti! -- ripigliò don Bernardo, percuotendosi la fronte con
le palme. -- Ci ho il fatto suo. Un organo c'è, in una cappella privata;
ma da anni e anni non fu suonato più mai, e bisognerà forse farlo
aggiustare. Veda che smemorato! Non ricordavo più l'organo di Villa
Cervia....

-- No! no! -- esclamò, interrompendolo, il giovane. -- Quell'organo....
Mai!

-- Perchè mo? -- gli chiese don Bernardo, mettendogli con sollecitudine
paterna una mano sulla spalla. -- Ella, giovine colto e di un animo
nobile com'è, non renderebbe giustizia ai nuovi padroni, i quali alla
fin fine sono pure i vecchi, del castello di Villa Cervia? Nei dolorosi
ricordi che può a lei giustamente inspirare la vista di quel luogo,
c'entra forse un po' di risentimento?

-- No, don Bernardo! -- si affrettò a rispondergli il giovane. -- Non è per
cotesto che io ricuso la sua offerta. So benissimo che i miei non furono
che ospiti passeggeri nel castello, e che il conte di Villa Cervia ha
fatto benissimo a riscattare la vecchia dimora dei suoi padri, quando fu
messa all'asta pubblica. Ma la natura mia non mi consente di sollecitar
grazie da alcuno, nè per contro di ficcarmi in luoghi dove io non sia
stato cercato.

-- Oh, quando non si tratta d'altro.... -- soggiunse quell'anima buona di
don Bernardo. -- Volevo ben dire che gli intendimenti suoi non potevano
non essere i più nobili del mondo! --

E, dopo questa conversazione, si lasciarono. Il giovane tuttavia non si
partì senza aver prima scongiurato don Bernardo a non far parola con
alcuno del suo desiderio, e aggiunse perfino che tutto era per lo
migliore, imperocchè il passatempo dell'organo avrebbe potuto distrarlo
da studi più gravi.

Quali erano questi studi? Leggicchiare un poco, pensar molto e correre
sempre attorno per la campagna. Talvolta i contadini vedevano Calisto
nei luoghi più strani, sulla cresta delle montagne, lontano parecchie
miglia dal Castagneto, e godersela meglio dove i monti erano più brulli
e dove il vento soffiava impetuoso. Quando egli era in uno di quei punti
prediletti, si fermava sui due piedi, e stava là con le braccia conserte
al petto a guardare, per ore intiere, Dio sa che cosa.

Quanto a scrivere, non fu mai veduto. Giunto appena al Castagneto, egli
aveva dato alle fiamme un fascio di lettere, che era come il suo
passato; nè prese più, se non rare volte, la penna, per segnare (diceva
Vincenzo, uno dei suoi fittaiuoli che stava accanto alla casa padronale
e con la sua famiglia gli faceva quei po' servigi di casa) dei punti
neri con certe gambe smilze, sovra alcuni fogli di carta rigata. Voi già
avrete indovinato che erano note di musica.

Don Bernardo non ebbe dunque il torto a cercar di contentarlo, anche
senza sua saputa, presso il padrone del castello. E dico, non ebbe il
torto, rammentando che a quel santo uomo si volle ascriver la colpa di
tanti malanni che avvennero di poi, come se l'averlo egli tirato al
castello, fosse stata l'origine e la causa vera di tutto. Il povero
arciprete non fece altro che metterci la buona intenzione; egli d'altra
parte non poteva presagire, e nemmeno poi impedire, quello che a Dio
piacque accadesse più tardi.

Egli, adunque, essendo spesso dal conte Emanuele, entrò un giorno a
parlargli del giovine Caselli e dello stato in cui era.

-- Mi dicono, -- soggiunse il conte, -- che egli sia un giovine assai cupo.

-- Sì, cupo, signor conte, ma di buon'indole, e cortese nei modi. Si
figuri che va matto per la musica, ed anzi, l'altro dì venne a chiedermi
se nella nostra chiesa parrocchiale ci fosse un organo, ch'egli
volentieri avrebbe suonato. Ma le nostre rendite non ci hanno ancora
consentito di fare quella grossa spesa, ed io ho dovuto dirgli che non
c'era.

-- Bravo! -- esclamò il conte. -- Non c'è qui l'organo della cappella?
Poteva ben dirglielo!

-- E gliel'ho detto, non dubiti; ma Ella intende benissimo, signor conte,
che io non potevo profferirgli cosa non mia. Poi, se la memoria non mi
tradisce, l'organo ha bisogno di cerusico.

-- Ella, don Bernardo carissimo, è padrone di casa mia e può disporne
come le aggrada. In quanto al cerusico, come lo chiama, penserò io, e
manderò anzi domani per un organista a Mondovì. Dica dunque al suo amico
che venga pure al castello, dove la sua presenza sarà molto gradita.
Egli, se non ho male inteso, deve aver lasciato il castello in assai
tenera età, e non gli sarà forse discaro vedere i luoghi della sua
infanzia. Anch'io l'ho passata qui, la mia infanzia, e so per prova che
certe memorie non si cancellano.

-- Oh! per cotesto, signor conte, non credo che sia invito da fargli. È
un giovine malinconico, com'Ella sa, e non ama far conoscenze.

-- Orbene, io non cerco nessuno, -- disse il conte Emanuele. -- Se vorrà
suonar l'organo, tutte le domeniche, alle dieci del mattino, abbiamo la
messa. Egli può entrare nella cappella, senza neppur vedere le scale di
casa mia. Va bene così? --

Il conte Emanuele voleva, con queste parole buttate là a caso, mostrare
il suo animo liberale, e non gli sapeva male che si avesse, a notare
dalla gente, com'egli, il conte di Villa Cervia, usasse cortesia al
figlio di quel tale che era stato tanti anni padrone nel suo castello.

Don Bernardo accolse con giubilo l'offerta del conte, e, soddisfatto in
cuor suo di averla fatta venire come la cosa più naturale del mondo, non
pensò che a vedere il giovine, per dargli la buona novella.

Ma questi, dopo il discorso avuto con lui, non fu più visto, e passarono
tre settimane senza che l'arciprete lo incontrasse nelle vie del
paesello. L'organo intanto era aggiustato e accordato a dovere; e don
Bernardo, non isperando di vedere il suo futuro suonatore se egli stesso
non andava a cercarlo, pigliò una deliberazione, e, con l'aria e
l'andatura di chi se ne va a diporto, s'incamminò alla volta del
Castagneto.

Poco lontano dalla casa padronale, e appunto dove la strada, correndo
per un tratto in pianura, formava come un viale, ombreggiato da grossi e
frondosi castagni, egli s'imbattè in Calisto, che passeggiava con un
libro in mano, ma con la mano e col libro dietro le spalle, in atto di
chi medita sulle cose lette.

Come ebbe appena veduto il parroco, Calisto gli corse incontro, e
chiestogli della sua salute, lo pregò che volesse salire da lui a
riposarsi un tratto e far colazione in compagnia.

-- No, la ringrazio, -- disse don Bernardo. -- Ho ancora una mezz'oretta di
strada a fare, per un certo negozio, e non posso fermarmi. Sarà per
un'altra volta. Intanto, poichè sono da queste parti e la vedo, le dirò
che il signor conte di Villa Cervia, udito da me come ella sia
dilettante di musica, la prega di accettare l'offerta che egli le fa, di
disporre dell'organo della cappella, come di cosa sua. --

A queste parole che don Bernardo aveva infilzate in fretta, per dar loro
una certa aria di naturalezza, il giovine stette un po' in forse; ma,
rassicurato da lui intorno al modo con cui era stata fatta l'offerta, e
dettogli per giunta che non avrebbe dovuto entrare in casa del conte,
accettò l'invito; ed anzi, manifestando quasi una gioia fanciullesca,
afferrò le mani del parroco e lo ringraziò caldamente.

-- Veda, don Bernardo, -- gli disse con una scioltezza affettuosa di
parole che non aveva mostrata fino a quel punto, -- io amo la musica
sopra ogni altra cosa al mondo. Ho studiato di molte cose: storia,
letteratura, lingue straniere, parecchie delle quali per la dimora fatta
e per l'uso assiduo in molti paesi. Non ho che ventidue anni, ma ho già
vissuto come se ne avessi trenta. Tutto ora m'è venuto a fastidio,
tranne la musica. Il sapere un pochino di contrappunto mi aiuta a
mettere in carta tutte le fantasie musicali che mi vengono in capo, ed è
questa l'unica consolazione che mi sia rimasta. Io sarò dunque lieto di
avere uno strumento da suonarne qualcheduna, e godo di andar debitore a
lei di questa buona ventura. --

Ho tutti questi particolari dalla bocca stessa di don Bernardo, come
potete argomentar di leggieri. Egli stesso mi narrò che la domenica
seguente andarono insieme alla cappella dei Villa Cervia. Calisto, nel
pigliar l'erta del castello, era fortemente commosso, e allo svoltar
della strada, dove quell'edifizio si lascia scorgere in tutta la maestà
delle sue forme, dal mezzo di due quercie secolari, piantate
all'ingresso di una piazzetta bastionata, egli si fermò; e don Bernardo,
che gli era a braccetto, lo sentì tremar tutto.

Il giovine guardò il castello, guardò le due quercie in mezzo alle quali
doveva passare, per giungere sulla piazzetta, e facendosi scorrere il
dosso della mano sulle ciglia, come per asciugare una lagrima, mormorò a
bassa voce:

-- Madre mia! madre mia! --

Sotto una di quelle piante annose, l'angelica donna, la madre di
Calisto, usava sedersi a meriggiare nelle calde ore di estate. Quante
memorie dovette destare nell'animo del giovine la vista improvvisa di
quel luogo, dopo tanti anni di assenza, lo lascio pensare a voi.

-- Madre mia! madre mia! -- ripetè egli ancora una volta, col medesimo
accento; poi, affrettando il passo sulla piazzetta, trascinò il compagno
a sinistra, dov'era la cappella, senza voltar neppure la testa alla
porta principale del castello; salì difilato la gradinata, e di là,
poichè ebbe lasciato don Bernardo, corse sull'orchestra e si pose a
sedere davanti all'organo.

La messa stava per cominciare. Il conte Emanuele era andato in quel
punto a sedersi nella sua tribuna presso l'altare, e le panche della
chiesuola erano occupate dai famigli, da alcuni del vicinato e da una
turba di contadini.

Allora le canne dell'organo incominciarono a mandar fuori i suoni che il
giovane andava risvegliando sulla tastiera con mano maestra. Egli, per
tutto il tempo che durò la cerimonia, non suonò neppure un'aria di opere
da teatro, ma gravi armonie, improntate di uno schietto sentimento
religioso, che mirabilmente accompagnavano la preghiera, se forse non è
più acconcio il dire che la inspiravano.

Finita la messa, il conte Emanuele aveva voluto vedere Calisto per
ringraziarlo della stupenda musica che questi aveva fatta; ma Calisto
era scomparso. Giovanni, il vecchio domestico del conte, non rifiniva
dal dirne il maggior bene, mostrandosi innamorato di lui. Egli era
andato sull'orchestra, e diceva al padrone di non aver mai veduto un
viso più nobile e un suonator più valente.

Lascio pensare a voi come, dopo quella mattina, la cappella di Villa
Cervia fosse affollata ogni domenica. Assai più scarso s'era fatto il
numero dei devoti alla chiesa parrocchiale; tutti correvano al castello
per udire il dilettante, e quando la cappella era stipata di gente, i
devoti ascoltatori s'inginocchiavano sulla gradinata, stavano in piedi
sulla piazzetta, dolenti di essere giunti per gli ultimi.

Calisto non si lasciava mai vedere dal conte. Finita la messa, egli
infilava la scaletta dell'orchestra e scantonava issofatto; poi, per
tutto quel giorno, se ne andava soletto nei luoghi più remoti, non
tornando che tardissimo al Castagneto, per desinare. Del resto, la
solita vita, le solite occupazioni.

In quel frattempo il castello aveva accolto nuovi abitatori: la
contessina Cecilia di Villa Cervia, uscita da un monastero di Lione, era
venuta a dimorare col padre.




XIII.


La contessina Cecilia era il più bel tipo di donna bionda che vi poteste
immaginare. Anzitutto non era bionda, come generalmente s'intende delle
donne, le quali non hanno i capegli neri, nè castagni, nè rossi. Erano
capegli d'oro, i suoi, come li hanno dipinti Raffaello Sanzio e Leonardo
da Vinci, epperò sempre accompagnati da una carnagione bianca e rosea,
ma viva di colorito, da lineamenti aggraziati, e da occhi grandi e
nerissimi. Era poi snella della persona, sebbene non potesse
raffigurarsi allo smilzo tronco del pioppo, di portamento leggiadro, e
infine (che vi dirò?) non aveva che diciotto anni.

Nulla poi di affettato nei suoi modi: semplice era, mite e dignitosa,
come dovevano certamente essere quelle sante castellane del medio evo,
le quali si preparavano alla canonizzazione, in quella che i loro mariti
combattevano coi musulmani in Soria.

E volete credere? fu questo il pensiero che nacque in tutta la gente del
paese, al veder la contessina di Villa Cervia; tanto è vero che il cuore
non conosce disparità d'ingegno, nè di coltura.

Il conte Emanuele, tosto che per l'arrivo della figliuola ebbe ricevute
le visite del sindaco e delle famiglie notabili, volle condurla egli
stesso a ricambiare le loro cortesie. La contessina Cecilia, che io vidi
quel giorno per la prima volta, era vestita con quella elegante
semplicità, che è il migliore adornamento della bellezza. Indossava una
veste di seta nera che le saliva fino al collo, donde usciva una
gorgieretta di tela finissima, con le maniche strette alle braccia,
giusta la foggia di quel tempo, e i polsini bianchi rivoltati. Una
pellegrina di pizzo di Fiandra, portata con disinvoltura, come se fosse
il più modesto scialle, e una pezzuola di merletto nero sul capo, la
quale dava risalto all'aurea capigliatura, compivano il vestimento di
quella bellissima giovinetta.

La gente si fermava estatica lungo la strada e sugli usci delle botteghe
a guardarla. -- È la signorina del castello! -- dicevano. -- Ve', come è
carina! che aria di bontà! E come saluta tutti senza fasto e senza
sussiego! Par proprio una santa!

Questo fu il nome che le rimase, e nel paesello non ne ebbe più altro
che quello di santa. Nome che le andava proprio a capello, imperocchè le
opere sue, come il viso e il portamento, furono tali da farnela
meritevole. Ella era ogni mattina nei dintorni, accompagnata da
Giovanni, il vecchio e fedel servitore del Villa Cervia, per andare a
visitare la povera gente, a consolare i malati, ad alleviar le sventure
domestiche, tutta sorrisi, tutta cortesia, tutta amore.

E cionondimeno v'era della gente a cui la sua venuta non andava a
sangue, e che parlava di lei a fior di labbra, con un mucchio di
reticenze. Erano queste le signore del vicinato, e certi giovinotti
attillati della loro risma; Veneri ecclissate e Adoni distrettuali a cui
la schietta bellezza e i modi riguardosi della contessina di Villa
Cervia non potevano sicuramente piacere.

La casa del conte era aperta a tutte le persone più ragguardevoli di
quei dintorni; ma che volete? Le donne, voglio dir le signore, che fino
a quel tempo avevano regnato in paese, ci andavano poco, perchè la
contessina era troppo bella e troppo gran dama. Perciò ella era
sgraziata anzi che no, duretta, mal vestita, insomma, una vera
puppatola.

I giovanotti, poi, tenevano bordone alle signore. Da principio s'erano
messi tutti quanti in moto per vederla e farsi vedere; ma la contessina
aveva avuto il gran torto di non accorgersi della presenza di alcuno.
Per un tratto, i nostri Adoni seguitarono ad andar le domeniche alla
messa del castello, a sfoggiar di panciotti variopinti e di sciarpe le
quali avrebbero dato dei punti alle penne dei pappagalli; ma la
fanciulla, che stava tutta contegnosa nella tribuna, col padre e la dama
di compagnia, non guardava nessuno; pareva tutta assorta nella preghiera
e nei suoni dell'organo.

Di guisa che tutti in breve ora levarono l'assedio, dando ragione, senza
saperlo, a coloro i quali credono esserci al mondo delle donne create a
bella posta per tener lontani i babbei che la pretendono a qualche cosa
e fanno il sopracciò. Sia vero questo o non sia (che non intendo sedere
a scranna io, povero provinciale), gli è pure un fatto che donne simili
non istanno molto a levarsi dattorno i mosconi. Costoro ronzano un
tratto: «è una superbiona, una stolida»; ma finiscono sempre con
allontanarsi, e questo è il busilli.

Un uomo solo non aveva ancora volto gli sguardi sulla contessina
Cecilia, ed ignorava perfino che la ci fosse: Calisto Caselli. Il
giovane seguitava a vivere coi suoi libri, con la sua musica e con le
sue montagne, non vedendo nessuno, non parlando con nessuno, tranne di
rado coll'arciprete don Bernardo.

Egli, come vi ho detto, non si faceva mai vedere nel paese, dove lo
chiamavano il _malinconico_, e, salvo un tantino per la sua maestria
sull'organo, non si curavano nemmeno di lui. Per contro era amato da
tutti i contadini e dagli stessi coloni che vivevano nel podere dei
Villa Cervia, i quali non avevano ancora smesso di chiamarlo il
_signorino_. Giovanni, il vecchio servitore del conte, era più che mai
innamorato di lui e non tralasciava mai, la domenica, di andare
sull'orchestra a inginocchiarglisi destramente daccanto.

-- Oh signor Calisto! -- gli susurrava egli una di quelle mattine. -- Se
ella suonasse il pianoforte che abbiamo nel castello! Io sono certo che
piacerebbe anche a lei....

-- Che pianoforte? -- esclamò Calisto meravigliato. -- C'è un pianoforte
nel castello?

-- Sicuro, e venuto dianzi da Parigi. Lo ha mandato a comperare il signor
conte per la signorina.

-- Che signorina? -- chiese Calisto, così per rispondere qualche cosa ai
discorsi del servitore.

-- Oh, come? Non sa ella che da tre mesi c'è qui la signorina, la figlia
del conte, venuta da Lione, dove era in convento agli studi?

-- Io no. Sapete che non vedo mai nessuno.

-- Oh, se la vedesse, che buona e bella padroncina! È un angelo del
paradiso; e come vuol bene alla povera gente! E come suona! Se la
sentisse!... Veda, quando ella si pone al pianoforte, io chiudo gli
occhi e mi pare di sentir lei, signor Calisto, sebbene tra il pianoforte
e l'organo ci corra un po' di differenza; non è egli vero?

-- Certo, c'è differenza, -- rispose l'altro distratto; e non fece altre
parole.

Il dialogo era avvenuto sul finir della messa. Calisto strinse la mano a
Giovanni, come era suo costume, dopo che lo vedeva ogni domenica presso
all'organo, tutto intento ad ascoltarlo; e se ne andò per la campagna.

Giovanni lo lasciò andare; ma, pel giorno dopo, gli serbava una
improvvisata. Il conte Emanuele, che era grato a Calisto della sua
cortesia, e che si sentiva sempre rompere il capo dal vecchio servitore
con le lodi del giovine, e che infine era un po' curioso di vedere quel
solitario, aveva detto a Giovanni che andasse da lui e, ringraziatolo
della sua cortese assiduità, gli dicesse che era aspettato per la
domenica seguente, dopo la messa, ad asciolvere al castello. Avrebbe
intanto veduto il pianoforte e suonato qualche cosuccia.

Il vecchio servitore avrebbe potuto far subito l'imbasciata, ma se la
tenne dentro, per andare egli stesso al Castagneto nella mattina
seguente. E così fece, e argomenterete di leggieri che non ci andasse di
gamba malata; tanto gli godeva l'animo di far cosa grata (così egli
pensava) al prediletto signorino.

Se il conte avesse un figlio come lui! Era questo il pensiero continuo
di Giovanni, imperocchè egli era uno di quei fedeli servitori, i quali
si affezionano alla famiglia, come l'edera si abbarbica al muro. Il ramo
principale dei conti di Villa Cervia si estingueva col conte Emanuele,
il quale non aveva che una figlia; non è a dire se questo fosse acerbo
rammarico per Giovanni. A lui, vecchio, direte, che importava che la
famiglia fosse, o no, tenuta viva? Ma certe cose le si sentono, non ci
si ragiona su; e questa malinconia di Giovanni era del numero.

Contro l'aspettazione del vecchio, l'imbasciata non parve piacere a
Calisto, il cui volto si rabbuiò.

-- Dio buono, signor Calisto! -- soggiunse il vecchio. -- Il signor conte
credeva di usarle una cortesia. Egli aveva pensato che non le fosse
discaro metter le mani sul pianoforte, tanto per variare un pochino....

-- Lo so, lo intendo, Giovanni; ditegli che lo ringrazio, ma che, come
egli saprà, non uso vedere nessuno.

-- Ha ella dunque tanta paura a metter piede nel castello? --

Questa dimanda semplicissima del vecchio punse Calisto sul vivo, laonde
tutto confuso si affrettò a rispondergli:

-- No, no! Voi vedete pure che io ci metto piede, poichè entro nella
cappella. Ma le mie consuetudini e l'umor mio mi dànno di vivere solo.
Ringraziatelo, dunque, e scusatemi presso di lui.

-- Oh, signor Calisto! Se Ella non ha altre ragioni, il conte verrà egli
stesso a prenderla sull'orchestra, e sarà finita d'un colpo. --

Queste parole, con le quali Giovanni aveva tolto commiato, posero il
Caselli in una grande perplessità per tutta la settimana; e siccome
avviene dei caratteri ombrosi, vissuti lunga pezza nella solitudine,
egli si fece il male più grande assai che non fosse; il castello, nel
quale egli non aveva voluto entrar mai, gli appariva tutto irto di
dolorose ricordanze, le quali gli contrastassero l'ingresso. Ne avvenne
che la domenica seguente, quando si trattò di uscire di casa, egli aveva
la febbre e non si potè muover da letto.

Il giorno dopo, passato il pericolo, anche la febbre passò; ma nuove
angustie stringevano il giovine. -- Che cosa dirà il Villa Cervia? Mi
dirà scortese e peggio, e non avrà il torto. E la gente, che era avvezza
ad udirmi?... Oramai non potrò più andare. --

Calisto non era già pentito di aver ricusato di andare dal conte,
sibbene di non essere andato alla cappella; e di questo non sapeva darsi
pace. Due giorni rimase accasciato a quel modo, senza nemmeno aver la
forza di uscir fuori all'aperto; e più assai vi sarebbe rimasto, se non
tornava Giovanni, con aria malinconica, a recargli le condoglianze del
conte Emanuele e lo invito di lasciarsi almeno vedere alla cappella per
l'altra domenica.

Egli stette ad udire attentamente; poi volle che ripetesse. -- Vi ha
proprio detto così? Come vi ha detto? Con quali parole?

-- Ecco; -- rispose il domestico; -- il conte mi ha chiamato e mi ha detto
precisamente così: Giovanni, vattene dal signor Caselli. Non gli
chiederai della sua salute, imperocchè io m'immagino che, se non è
venuto ier l'altro, egli è proprio perchè il mio invito gli è tornato
discaro. Gli dirai in quella vece che io sono dolente di averlo invitato
ad asciolvere; ma che lo supplico, poichè non ama conoscermi, di venire
alla messa. Anche a lui dorrà, per una cosa di tanto lieve momento,
smettere le sue belle suonate. --

Per chi conosceva l'umore del conte Emanuele, era quella certamente una
gran degnazione; e, a dir vero, egli non si sarebbe piegato, se non era
la dolce violenza della figliuola.

Egli infatti s'era adontato grandemente della scortese assenza di
Calisto, imperocchè, se lo andare a suonar l'organo le domeniche non era
pel giovinetto un vero debito, tale lo aveva pur fatto la consuetudine,
e il debito era divenuto quel giorno più grave per l'accompagnatura
dello invito a colazione.

Per tutta la domenica egli non disse nulla; ma ben si vedeva come egli
fosse sdegnato. Il giorno appresso, non potendone più, se la prese col
servitore, da lui beffardemente chiamato l'amico, il protettore del
_signorino_. Giovanni non fiatò, ma con certe occhiate pietose parve
scongiurar la contessina Cecilia che lo volesse difendere.

-- Padre mio, -- disse la giovinetta, dopo che il conte ebbe sfogato il
suo mal umore per bene, -- tu non devi dire che quel giovine vuol star
troppo sulla sua....

-- Anche tu ti metti ora a difenderlo?

-- Io no; ricordo soltanto quello che tu stesso dicevi un giorno di lui.
Egli non tiene già il broncio alla nostra famiglia, poichè tutte le
domeniche usa venire tanto cortesemente a suonar l'organo; è piuttosto a
credersi che la sua riluttanza ad entrare in queste sale derivi dalle
tristi memorie che esse gli inspirano. Da quello che tu mi hai detto,
intendo che il signor Caselli dev'essere molto malinconico e ombroso, e
questo mi fa capire come egli abbia potuto starsi lontano ieri. Padre
mio, non ti dispiaccia che la sensitiva ritiri e stringa le sue foglie
quando la tocchi, poichè non è ruvidezza la sua, ma paura. --

Queste paroline, dette con aria di candore giovanile e accompagnate da
una carezza, poterono più sul conte Emanuele che un sacco di buone
ragioni. Gli si spianarono le rughe sulla fronte, ed era già sul punto
di sorridere; ma, non volendo darsi vinto così presto, si provò a tener
viva la controversia.

-- Che fare adunque? Il signorino adesso non si lascerà più vedere, dopo
il tiro che ci ha fatto. La gente vorrà sapere.... crederà che sia
avvenuto un grosso guaio, e chi ne avrà la peggio?.... Noi, sempre noi.

-- E a cotesto, padre mio, -- soggiunse la bella avvocata, -- non si
rimedia nemmeno con lo sdegno. Fa a modo mio, mandagli a dire che tu lo
dispensi dal venir qua, poichè ciò sembra dispiacergli tanto, ma che
farà cosa grata a proseguire le sue belle suonate. Di questo modo, se la
sua assenza può ascriversi a ruvidezza, quella che tu gli darai sarà una
generosa lezione di urbanità; se, come io credo, non è che effetto di
timore, tu lo assicuri con le tue gentili parole.

-- Ben detto! -- saltò su a dire Giovanni dall'uscio del salotto ove s'era
rincantucciato; e fu tale il piglio, tale l'accento del buon servitore,
che il conte si messe a ridere, e non seppe dir altro.

Intanto Calisto, udita la narrazione del vecchio Giovanni, si sentì come
sollevare il cuore da un grave peso, e respirò a larghi polmoni.

-- Direte al signor conte che lo ringrazio dal profondo dell'anima; --
rispose egli allora. -- Tutto il giorno di domenica fui a letto con la
febbre, la quale non mi consentì di recarmi alla cappella. Per quanto
risguarda il suo cortese invito, io, mentre pur gliene serbo
gratitudine, non posso altrimenti accettarlo, imperocchè nelle stanze
ove egli dimora a buon dritto, io pure ho passata la mia infanzia, con
la mia povera madre. Ditegli che ho paura delle mie ricordanze, ed egli
mi tenga per iscusato.

-- Povero signorino! capisco.... capisco.... -- borbottava Giovanni,
asciugandosi le lagrime.

-- Andate dunque, Giovanni, e a rivederci. Aggiungerete, rispetto alla
febbre che m'ha tenuto in letto, che io mi sarei fatto un debito di
mandarlo ad avvisare, se avessi creduto che francasse la spesa!...

-- Che dice ella mai? -- esclamò il servitore, alzando le palme. -- Si
figuri se non francava la spesa! Lei è l'anima di tutto, lassù. La
cappella, senza l'opera sua, pareva deserta. Per un pezzo s'è aspettato,
ed io sono uscito tre volte a guardar giù, sulla strada, dall'alto del
bastione.... Insomma, la non si immagina mai più come si sentisse la sua
mancanza, signor Calisto! E non francava la spesa.... non francava la
spesa!... --

E ripetendo questa frase, che a lui sapeva di eresia, il vecchio
Giovanni si allontanò dal Castagneto, per ritornarsene alla volta del
castello.

La domenica seguente, alle dieci in punto, Calisto era sull'orchestra,
seduto davanti alla tastiera dell'organo, che gli parve tutta piena di
arcani profumi. Per la prima volta forse, da che era giunto in quei
luoghi, si sentiva contento; dal rotto delle nuvole gli scintillava un
raggio di sole.

Egli suonò quel giorno assai meglio che per lo innanzi, e, senza
trascorrere al gaio, le sue melodie furono mirabilmente, soavemente
serene. Il conte Emanuele era tutto orecchi a sentirlo; anche la
contessina Cecilia stette molto attenta a quel mirabile concerto, e fu
notato che per tutto il tempo della messa ella tenne gli occhi sul suo
libro di preghiere, ma senza mai voltare la pagina.




XIV.


Il pensiero dello sconosciuto, che non voleva farsi vedere nel castello
dove risiedevano tutte le sue più care e in un malinconiche ricordanze,
cominciò forse allora a girarle per il capo?

Chi lo sa? Io, come vedete, argomento molte cose per via d'induzioni,
fondate su quella poca esperienza del cuore umano che deriva dal mio
ufficio. Vo ricomponendo questa storia con tutti i particolari raccolti
allora da questo o da quello dei personaggi che v'ebbero parte, e a me
rimasti in mente perchè mi furono raccontati tante volte; ma sento qua e
là il difetto di molti fatti, o per meglio dire di molti pensieri i
quali mi diano il bandolo psicologico della mia narrazione. E qui allora
io vo rabberciando alla meglio, aiutandomi con un po' di invenzione. Non
ve ne lagnate; poichè di questa guisa io vengo a darvi il lavoro fatto,
senza che abbiate bisogno di beccarvi il cervello.

Ora veniamo al buono; donde vedrete scaturire una nuova testimonianza a
pro di quella trita verità, che i grandi effetti spesso derivano dalle
piccole cause.

In quell'ultima sua gita alla cappella, di cui vi ho narrato testè, il
giovine Calisto si era accorto che qualche voce dell'organo calava un
tantino, e ne parlò a Giovanni, dicendogli che sarebbe tornato il giorno
appresso per rimediarvi; però, verso il meriggio, lasciasse aperto
l'uscio della cappella.

La dimane, infatti, poco prima dell'ora prefissa, il giovanotto saliva
con lenti passi l'erta del castello, assorto nella sua consueta
mestizia. Giunto alla piazzetta, gli venne all'orecchio un indistinto
mutar di suoni musicali; ma egli era cosiffattamente sovra pensieri, che
non vi badò, o, per meglio dire, i suoi orecchi si fecero a quella
musica, senza che a lui venisse in mente di cercarne la ragione. Di
cotali distrazioni ognuno di noi ne ha avuta la sua parte, e ricorda
benissimo che in quei momenti i sensi vanno dietro ad una cosa, mentre
lo spirito ne prosegue un'altra, le mille miglia lontana.

Così sbadato, il giovine si avvicinò colla medesima andatura alla
gradinata, entrando sempre più nel cerchio delle onde sonore. La
cappella risuonava tutta in quel punto di gravi e malinconiche armonie,
e a lui parve la cosa più naturale del mondo, e come se la messa fosse
incominciata, ed egli medesimo già fosse al suo posto. Cosiffatto
scempiarsi delle facoltà mentali non è neppur nuovo nè strano negli
uomini che pensano molto, e Calisto, come vi ho detto, era pensieroso e
distratto quanto dieci filosofi.

Salì, sempre a quel modo, la scaletta a chiocciola dell'orchestra; andò
verso l'organo che fremeva tutto di sonore armonie, e là finalmente,
alzati gli occhi, si avvide di non essere solo, e conobbe ad un tempo la
vera cagione di quella misteriosa suonata.

Una bella giovinetta, dagli occhi neri che guardavano in alto, dai
capegli biondi che le ricadevano sulle spalle, vestita di mussolina
bianca con nastri azzurri bellamente disposti sul taglio della vita e
sul petto, era seduta dinanzi all'organo, e le sue dita bianche,
affusolate, correvano maestrevolmente sulla tastiera.

Voi già avrete riconosciuto in questo bozzetto la leggiadra contessina
di Villa Cervia; ma Calisto non la conosceva punto; e in quel momento
non gli venne neppure in mente che potesse essere la figlia del conte
Emanuele quella bella creatura che gli stava dinanzi agli occhi, fata
gentile, che risvegliava col magistero delle sue mani delicate le
migliaia dei genietti armonici, nascosti nelle canne dell'organo.

Egli rimase confuso, estatico, a guardarla, rattenendo il respiro, come
uomo che sogni e non ami svegliarsi e vedere d'un tratto dileguarsi una
diletta visione. Immaginate qual virtù dovesse avere la vista improvvisa
di quella bellissima persona sull'animo di un uomo, il quale aveva in
giovine età gustate tutte le dolcezze della vita, ma che non aveva amato
mai, e da lunga pezza viveva solitario, nutrito di meste fantasie, che
mirabilmente dispongono il cuore alla novità degli affetti.

Il concetto dell'amore gli entrò veloce per gli occhi fino al profondo
del cuore, al primo veder quella divina fanciulla, sulla cui testa la
luce del meriggio pioveva i suoi raggi, temperati dalla rossa cortina
della finestra, e gli occhi della quale guardavano in alto, come per
derivarne le inspirate melodie che le sue mani andavano traendo dal
grave strumento.

Tutto questo avvenne in pochi secondi, chè al rimescolarsi del sangue,
allo sprigionarsi della scintilla elettrica, al mutarsi repentino di
tutta quanta una esistenza nelle fiamme di un affetto prepotente, non
occorre maggior spazio di tempo. E mentre tutto questo avveniva nel
cuore del giovane, le sue labbra non avevano avuto che il tempo di
mormorare sommessamente: -- come è bella! mio Dio, come è bella!

Ma, nel lento volgersi degli occhi, la suonatrice aveva veduto come
un'ombra starle d'accanto. Si voltò da quel lato, messe un lieve grido
alla vista del giovine, e fe' per alzarsi.

-- Oh no! restate, signorina; -- disse egli, tendendo le mani verso di lei
in atto di preghiera; -- proseguite pure; non vi sgomenti la presenza di
un povero suonatore! --

Arrossì la fanciulla e balbettò alcune parole confuse, di quelle tali
che, dette appena, non si ricordano più.

Ognuno che abbia amato e che siasi fatto la prima volta a parlare con la
donna amata, sarà passato per questa filiera. Egli vi ha, sul cominciare
di un primo colloquio, dieci o quindici parole, dette dall'uno o
dall'altro dei due interlocutori, le quali non si trovano più, anco a
volerle cercare col fuscellino. Sono nonnulla, frasi monche, brandelli
di pensiero, i quali spesso non somigliano nè punto nè poco a quello che
s'aveva in mente di dire; epperò io credo che, se pur si trovassero, e
si potesse metterli sulla carta, farebbero ridere. Il loro gran pregio
sta tutto quanto nello esser venuti sulle labbra, in aiuto alle
angustie, alle trepidazioni dell'animo; e vi so dir io.... cioè,
intendiamoci, io non ve ne so dir nulla, ma ho sentito dire dagli altri,
che in quelle contingenze essi riescono più grati che una ottava
dell'Ariosto, più splendidi che un canto della _Divina Comedia_.

Che cosa dissero i nostri giovani per entrare in discorso? io non lo so,
e, a dirvela schietta, non mi curo nemmeno di saperlo. È probabile
eziandio che abbiano taciuto, senza punto accorgersi che non dicevano
nulla.

Ma, tacessero o parlassero, venne il momento che si entrò in materia, e
fu Calisto che, bene o male, arrossendo e balbettando a sua volta, si
bevve intiero quel calice.

-- Signorina, -- diss'egli, -- eravate dunque voi?... Ieri mattina,
sedendomi, dove voi siete adesso, sentii come un arcano profumo, del
quale non ho saputo argomentare la cagione....

-- Ah! -- esclamò la fanciulla. -- Era l'essenza di viole, che mi piace
tanto e che porto sempre sulla persona.

-- Non mi ero dunque ingannato; -- soggiunse Calisto. -- Ma come avrei
potuto immaginare che quel delicato profumo mi derivasse da una così
bella suonatrice? Ho tuttavia dato vicino al segno, pensando che fossero
gli angeli.... Non vi dolga del paragone, signorina, e sopratutto non lo
abbiate in conto di un complimento. Ho pensato davvero agli angeli. Se
il canto dell'organo è la più bella forma di preghiera, perchè non
verrebbero gli angeli a raccoglierla, a fine di portarla in cielo, come
le altre? Ora per me, tra la venuta dell'angelo del cielo e quella
dell'angelo della terra, non corre divario, imperocchè, tanto per la
venuta dell'uno, come per quella dell'altro, io non ardirei più mettere
le mie dita profane su quella tastiera. --

La contessina di Villa Cervia, che era rimasta un tal poco impacciata a
sentir quelle parole pronunciate con dolce lentezza dal giovine Caselli,
colse l'ultima frase come un appicco alla conversazione.

-- Oh, perchè non suonereste più? -- chiese ella. -- Voi mi vorreste far
pagare troppo caro un capriccio scolaresco. Fin dal primo giorno che vi
udii a suonare, volli provarmi pur io sull'organo, per vedere che
differenza ci fosse tra questo grave strumento ed il cembalo. Sulle
prime non sapevo raccapezzarmi; ma a furia di picchiare, son pur venuta
a capo di trarne fuori qualche cosa.

-- Altro che! -- soggiunse Calisto. -- Or ora avete suonato benissimo,
signorina, e da cotesto è facile argomentare come siate maestra sul
pianoforte.

-- Oh, non mi date lode oltre i miei meriti. Il pianoforte era il mio
passatempo nel convento, e di quel poco costrutto che ne ho cavato, vo
debitrice al grande amore che gli porto.

-- Contentatevi, signorina; voi siete come messer Dante Alighieri, il
quale ha detto: _Vagliami il lungo studio e il grande amore, che m'han
fatto cercar lo tuo volume._

-- Il paragone, -- rispose Cecilia ridendo, -- mi farebbe andar molto
superba; ma io volevo dire soltanto che ho molto desiderio di sapere, e
pochissima scienza. --

Continuò per un bel tratto una di quelle conversazioni senza nè capo nè
coda, nella quale la povera scienza, l'organo, il cembalo, Rossini,
Beethoven furono altrettanti pretesti per dir con gli occhi e con le più
dolci inflessioni della voce che la contessina Cecilia aveva innamorato
Calisto, e che quel giovine malinconico e cortese non dispiaceva punto
alla contessina.

Dio solo sa dove sarebbero andati a parare con tutti quei loro ghirigori
fantastici, se la fanciulla, che si era rimessa a sedere, non si fosse
posta sbadatamente a toccar la tastiera, cavandone qualche suonata a
mezza voce. Calisto lasciò che andasse innanzi e fu tutto orecchi ad
ascoltarla; poi con amichevole libertà si fece a dirle, intanto che ella
suonava, come dovesse adoperare coi tasti, quali voci aprire e quali
chiudere a tempo.

Questa specie di lezione improvvisata fe' correre assai più spedito il
dialogo e più facile e più largo il ricambio dei pensieri tra i due.
Cecilia accennava ora un'aria, ora l'altra, secondo il genere di musica
o l'autore di cui si parlava; e negli intermezzi si faceva a ringraziare
Calisto dei suoi insegnamenti; la qual cosa l'attirò giù giù fino a
ringraziarlo della sua cortese assiduità domenicale all'organo della
cappella.

-- Signorina, -- disse Calisto, -- non c'è da ringraziarmi per cotesto.
Quello che io ricevo è più assai di quello che do, imperocchè nel
suonare io trovo un grande conforto, il quale può essere inteso soltanto
da chi al pari di me viva tutto solo e scarso di consolazioni.

-- È una bella cosa, la musica! -- soggiunse Cecilia, che quel malinconico
richiamo alle sventure del giovine aveva commossa. -- È una bella cosa,
ed un grande conforto, in verità. Anche la lettura riesce di sollievo
allo spirito.

-- Oh, non lo dite, signorina! Io antepongo la musica ad ogni altra cosa,
dappoichè essa è una grata sequela di sensazioni, le quali inspirano la
mente senza punto vincolarla, e lasciano correre la fantasia, senza
tiranneggiare il raziocinio. Il libro vi fa pensare quella data cosa che
esso vuole; la parola, vigorosa, ricisa com'è, non consente che una
interpetrazione, in quella che la melodia, col suo carattere indefinito,
senza precisione di contorni, lascia pensar l'anima, e godere, e dolersi
a sua posta. Vi è egli mai avvenuto di star seduta al cembalo, di sera,
senza lume nella sala, seguitando sulla tastiera con le dita i
vaneggiamenti della fantasia, o con la fantasia i capricciosi
trascorrimenti della mano? È quello un diletto che la lettura del più
bel libro del mondo non saprebbe darvi; così almeno penso io; o, per
meglio dire, pensavo, quando avevo in casa il cembalo consolatore. --

La giovinetta non disse parola e stette a capo chino, forse pensando in
cuor suo allo stato di quel povero giovine, che amava tanto la musica e
non aveva più un cembalo per consolare le sue veglie malinconiche. Tutto
ad un tratto ella si scosse, e provandosi a guardarlo in viso, sebbene
cotesto la facesse arrossire, gli chiese con accento deliberato:

-- E perchè non avete voluto mai venire da mio padre?

-- Perchè? -- rispose egli, commosso dalla improvvisa domanda. --
Signorina, non crediate che io rifugga dal vedere il conte di Villa
Cervia. Soltanto coloro che non mi conoscono possono ascrivere il mio
ritegno a rancore, ad odio coperto contro il padrone del castello. Io so
molto bene che egli è nell'antica dimora dei suoi, e debbo anzi lodarlo
di averla riscattata, appena ne ebbe il destro. Ma voi sapete che in
questo luogo io son nato, che qui ho vissuti gli anni felici della mia
infanzia, che qui vivono ancora, pur troppo inacerbite, tutte le mie
dolci ricordanze. Giovinetto, io attendevo agli studi, in un collegio
poco lontano di qui, e sapete che cosa facessi? Per otto mesi continui
sospiravo i quattro che avrei passati su questa collina, tra queste
mura, accanto a mia madre, alla mia povera madre.

-- Era una savia e virtuosa gentildonna, -- interruppe Cecilia, -- ed ha
lasciato tra tutti questi terrazzani un desiderio infinito di sè. --

A queste parole della contessina di Villa Cervia, dette con tanto
candore e schiettezza, Calisto si sentì correre un fuoco per tutte le
vene. Egli non disse parola, ma, con gli occhi accesi e gonfi di
lagrime, le accennava di proseguire.

-- Sì, -- disse la giovinetta, -- quanti ne ho interrogati, tanti mi hanno
parlato di lei come di una santa. È veramente una bella cosa lasciare
tanta eredità di affetti dietro di sè. Ella soccorreva i poverelli,
consolava gli infelici, e, fino a tanto che visse, nessuno fu
discacciato da questa dimora ospitale, chiedesse egli pane, o implorasse
una proroga a pagar la pigione del campo; però tutti la benedicono e
pregano per lei, diventata esempio di bontà e di gentilezza. Io,
l'ultima donna dei Villa Cervia, non sono punto gelosa di questo culto
alla memoria di vostra madre, e non chiedo a Dio che di poterle
rassomigliare.

-- Oh, voi siete un angelo, come lei! -- gridò Calisto, cadendo a' suoi
piedi.

Si era fatta molta strada in breve ora, come vedete. La fanciulla
arrossì e si ritrasse; Calisto lasciò andare la sua mano, che in
quell'impeto di adorazione aveva afferrata.

-- Vogliate scusarmi, signorina! -- disse egli, rialzandosi e mettendosi
la destra sul cuore. -- Voi avete parlato di mia madre come io amo udirne
parlare, ma come certo non potevo aspettarmi che ne parlaste voi, di
fresco venuta in questi luoghi. Ora uditemi: io non posso entrare
laggiù, a vedere quelle stanze dove sono vissuto con lei. Ogni angolo,
il vano di una finestra, la svolta di un corridoio, una seggiola di
velluto chermisi, tutto mi parla di lei, e (non vi sembri una
fanciullaggine) perfino le nappe di una cortina di damasco verde, le
quali, stando ella seduta verso la luce di un verone, le accarezzavano
ad ogni suo più lieve moto i capelli, laonde era sovente costretta a
rimuover la seggiola.

-- Ed ogni cosa che voi dite è ancora nel suo antico stato; -- disse
Cecilia. -- Mio padre non ha voluto che si toccasse nulla. Egli rispetta
molto la vostra famiglia, e si compiace spesso a ricordare che essa, non
pure lasciò al loro posto tutti i vecchi ritratti di casa nostra, i
quali ingombravano le pareti del salone, ma taluno, che a lui era molto
caro per la sua vetustà, ne fece rinfrescare, per conservarlo.

-- I vecchi quadri del salone! -- esclamò Calisto. -- Ma sapete, signorina,
che io li ho amati, come se portassero la effigie dei miei? Spesso mi
avvenne di andarmi a raggomitolare in una gran sedia a bracciuoli, di
rimpetto a quella bella gentildonna che sembra guardarvi in qualunque
parte del salone vi siate, e che abbandona una mano alle carezze di un
cagnolino.

-- La contessa Giulia, la madre del mio bisnonno; -- disse Cecilia.

-- Sta bene; -- rispose Calisto; -- io non sapevo il suo nome, come nol so
di nessun altro di quegli antichi; ma la bontà che le spirava dal volto,
e quella sua aria pensierosa, mi facevano tenerezza, e stavo ore ed ore
a contemplarla. Tutto, insomma, tutto, là dentro, ha un ricordo per me;
e come volete che io possa rientrarvi senza sgomento?... --

La bionda fanciulla, che lo aveva ascoltato con molta attenzione fino a
quel punto, stette un poco sovra pensieri; quindi, con un piglio di
regina, gli disse:

-- Volete voi obbedirmi?

-- In che cosa?

-- Ah, signor Caselli, badate! voi mettete delle condizioni....

-- Nessuna, se così volete. Vi obbedirò in ogni cosa che a voi piaccia di
comandarmi.

-- Datemi la mano.

-- Eccola!

-- E adesso venite con me. --

Così dicendo, la fanciulla condusse Calisto fino alla scaletta a
chiocciola dell'orchestra, e scesa dinanzi a lui, voltò a sinistra,
presso l'altare dove era un usciolo aperto, il quale metteva alla
tribuna del conte Emanuele. Di là, saliti due pianerottoli, si entrava,
per un corridoio lungo lungo, nelle stanze del primo piano del castello.

Calisto aveva inteso fin da principio qual fosse il disegno della
contessina; ma non era più tempo di ritirarsi, senza farle scortesia
troppo grave. Però, tra il sì ed il no, ma fortemente turbato e tremante
in cuor suo come un bambino, la seguì per tutti quei giri frettolosi che
ella faceva.

Non pensate male, vi prego, della contessina di Villa Cervia. Io so
tutte queste cose dallo stesso Calisto, il quale mi narrò per filo e per
segno l'origine e il corso dei suoi mali, e mi fece scorgere quale
delicatezza d'intendimenti la conducesse a voler vincere la sua
ritrosia.

Ella, sicuramente, non era ardita come un'eroina da romanzo, e non è da
credere neppure che avesse potuto formarsi un concetto del sentimento
che le avevano destato in cuore la vista e i discorsi del giovine. La
pietà fu detta sorella d'amore, e non a torto; chè l'una tira sempre
l'altro con sè, e finisce col metterlo a regnare in sua vece. Ma la
contessina non sapeva niente di ciò; e obbediva ad un sentimento che le
pareva, e certamente era, purissimo di ogni lega.

Per dirvi alla breve quello che io ne penso, la contessina Cecilia era
timida, ma non alla guisa di molte fanciulle, le quali si sgomentano
alla presenza di un uomo, nè ardiscono con esso dir cosa, di cui parlano
le mille volte liberamente tra amiche. Cuor nobile e generoso, anima
forte ed immacolata, ella non istava a sofisticare sulle cose che la
consuetudine faceva lecite o no ad una giovinetta sua pari. La vista di
un uomo la turbò un tratto, come quella che le giungeva improvvisa in
quel luogo, dov'era sola ed assorta nella sua occupazione; ma,
conosciuto quell'uomo, lo trattò con quella cortese dimestichezza che
non tutti al mondo son nati per intendere quanto valga e da quale
nobiltà di mente derivi.

-- Orsù, dunque, -- disse ella, come fu in capo al corridoio, facendosi da
un lato e accennandogli un uscio aperto sul salone, -- entrate, signore,
e siate il benvenuto. --

Ma a Calisto non diè l'animo di farsi più innanzi. Appuntò una mano allo
stipite, e rimase col capo chino, in quella che il cuore gli balzava
concitato nel petto.

-- Animo, animo! -- soggiunse Cecilia. -- Vostra madre è sempre la padrona
del castello, poichè tutto qui vi parla di lei, e nulla è mutato. --

Calisto diede uno sguardo di ineffabile affetto alla giovinetta ed entrò
con passo deliberato e sollecito nel salone. Il suo primo pensiero fu di
correre ad una delle finestre, di afferrare il lembo di una cortina, di
baciarlo tre volte; poi guardò tutto intorno, e si lasciò cadere su
d'una seggiola, dando in uno scoppio di pianto.




XV.


Con quel delicato accorgimento che è proprio della donna, la contessina
Cecilia se ne andò via dal salone, e Calisto udì, senza neppur alzar la
testa, il fruscìo della sua veste che sfiorava un uscio mezzo aperto
poco lontano da lui. Essa aveva voluto lasciarlo solo un tratto coi suoi
pensieri e con le sue lagrime.

Dicono che il veder piangere una donna sia la cosa più teneramente bella
del mondo, perchè le lagrime adornano un ciglio di donna come le perle
della rugiada i petali di un fiore. E sarà vero, ma il paragone non mi
va più a' versi, dopo che un giardiniere mi ha detto, la rugiada non
essere quella bella cosa che i poeti vogliono, imperocchè, al
sopraggiungere del sole, ella si muti quasi in veleno per quelle povere
piante che adorna.

Comunque sia, se le lagrime stanno bene al ciglio di una donna, fanno in
quella vece brutto vedere negli occhi di un uomo. Il re del creato che
piange, o si chiarisce spirito fiacco, o afferma la sua impotenza a
vincere l'avversa fortuna; nel primo caso ti muove a sdegno, nel secondo
a pietà.

Quelle di Calisto non erano tuttavia lagrime di spirito fiacco, nè di
vanitoso impossente; sibbene apparivano un tributo della pietà di figlio
alla memoria materna, uno sciogliersi improvviso di fantasie
malinconiche, le quali facevano groppo intorno al cuore.

La contessina Cecilia aveva cionondimeno ben fatto a ritrarsi e
lasciarlo piangere da solo. Che avrebbe potuto far ella? Il pianto di un
uomo non lo può tergere che una madre, una sorella, o la donna a cui vi
ha disposato l'affetto. E Cecilia non gli era nulla, lo aveva veduto per
la prima volta in quel giorno, e non avrebbe potuto dargli che un
conforto di volgari esortazioni, che un nobile cuore disdegna di
offrire, o di ricevere.

Com'ebbe dato il primo sfogo a quel tumulto di affetti, Calisto si alzò,
ribaciò il lembo della cortina, e andò a sedersi più in là, di rincontro
al ritratto della contessa Giulia.

Era sempre al suo posto, la bella donna, ritta della persona, e tale era
l'effetto della luce che giusta le pioveva sulla tela, da far credere
che fosse sul punto di balzarne fuori. Il suo sguardo era mesto e
profondamente affettuoso, come di donna che ha patito, e può dire come
la regina di Cartagine: _Non ignara mali, miseris succurrere disco_; non
son nuova al dolore, e ci ho imparato a compatire altrui. E come era
splendida di naturalezza, quella mano, abbandonata, lungo le pieghe
della veste di broccato, alle carezze di un povero levriero! Non era un
concetto filosofico quello? Io credo di sì. La bella e pensierosa
gentildonna guardava dinanzi a sè, ma non dimenticava l'umile creatura
affettuosa che implorava le sue carezze e le lambiva la mano.

Calisto andava pensando a tutte queste cose, che, per l'età e per
l'esperienza cresciuta, intendeva assai meglio di prima. E una cosa che
potè riconoscere soltanto allora, si fu la somiglianza della contessa
Giulia con la giovine castellana di Villa Cervia. Anche nel dipinto
erano gli occhi neri e i capelli d'oro, e la stessa forma ovale del
viso, il dolce sorriso della bocca, e perfino il collo, un filo più
lungo del consueto, che aggiungeva leggiadria alla persona di Cecilia.

Donde vengono queste maravigliose rassomiglianze, e come si perpetuano
nelle famiglie? Qual ragione arcana presiede alla riproduzione, or
continua, ora interrotta e saltellante, dei medesimi tipi? E quale è il
segreto di quella specie di affinità elettive che reggono la
somiglianza, anche quando la celata intromissione di un nuovo sangue ha
già spezzata più volte quella catena di esistenze che è detta la stirpe?

Quanti misteri ancora da esplorare, e quanti che non verremo forse mai a
capo d'intendere! L'uomo invero è sommamente grande, se badiamo a tutto
quanto egli ha fatto, dalla notte dei secoli in poi; se consideriamo
come egli abbia diradato man mano quel gran buio dell'intelletto,
ingentilendo il costume con ogni più svariata maniera di arti, scienze e
speculazioni altissime; ma egli è altresì sommamente dappoco, se badiamo
a tutto quanto gli rimane da fare, ai sempre nuovi problemi in cui si
abbatte, a mano a mano che egli s'inoltra, alle sempre nuove serraglie
nelle quali va a dar di cozzo il pensiero, povero vincitore che non può
mai riportare gli onori del trionfo, e le cui vittorie sono ogni giorno
messe in forse dalla necessità di una nuova battaglia.

Sant'Agostino, a parer mio, l'ha detta più giusta di tutti, quando
affermò di essere giunto a sapere che nulla sapeva. Ma scusate; io qui
mi ricordo un po' troppo di certe prediche, le quali non ho potuto mai
spendere con questo gregge di montagna, e che mi rimangono chiuse nello
scrittoio.

Torniamo a Calisto, che, raggomitolato nel seggiolone, stava
contemplando il viso della contessa Giulia, ammirandovi, anzi
adorandovi, i lineamenti leggiadri della giovine Cecilia. Egli, a furia
di guardare e di almanaccare su quella testa, era venuto nel pensiero
che fosse quello il ritratto della contessina, anzi lei in persona, che
lo guardasse, con quegli occhi malinconici.

-- O bella, o divina fanciulla, -- diceva egli tra sè, -- io ti ho veduta
oggi appena, e già sento di amarti, come se il mio cuore fosse stato
sempre il santuario della tua immagine. Soltanto nelle città, tra le
mille cure, i mille sopraccapi della vita, e i mille ostacoli che mette
la consuetudine al manifestarsi dell'anima di una donna, è costume
naturale innamorarsi per gradi. Qui, all'aperto, tra il rigoglioso
fiorir di ogni cosa, dove il sole, l'aria e il pensiero son liberi,
l'eccezione è regolatrice suprema. Io però ti ho veduta, o bella; ho
ammirato la grazia de' tuoi modi, la nobiltà del tuo spirito, e t'ho
amata subito, con tutte le potenze dell'anima. Ma mi amerai tu? Potrai
tu, vorrai forse intendere la subita e profonda adorazione dell'anima
mia? --

Il giovine Caselli era tutto immerso in questi sogni, quando venne
improvviso a distornelo uno stropiccìo di piedi, che si fe' udire nel
salone; laonde si volse e balzò in piedi sollecito, tutto confuso, come
un fanciullo colto in flagranti di qualche sua scappatella. Era il conte
Emanuele, che gli veniva incontro, e dietro le sue spalle appariva il
volto sorridente della contessina Cecilia.

Il vecchio gentiluomo aveva quella scioltezza di modi, o, per meglio
esprimermi, quell'arte del dire e del fare che diventa come una seconda
natura nella gente educata e vissuta lunga pezza con ogni ragion di
persone, per la quale un uomo si sente anco lui meno impacciato a
rispondere, e quasi di punto in bianco tirato ad usare di quella
dimestichezza cortese che l'altro adopera, e che di solito non si
acquista se non dopo un bel tratto di tempo.

-- Finalmente! -- esclamò il conte Emanuele, stendendo ambedue le mani a
Calisto, per afferrare con piglio amorevole la sua, -- noi vi abbiamo in
casa nostra, signor Caselli. --

Il giovane rimase lì, tra confuso ed incerto, inchinando il capo, e
senza risponder parola.

-- Oh, non istate a credere, -- soggiunse il conte, -- che io ve lo ascriva
a colpa. Il ciel me ne guardi! So molto bene come la pensiate rispetto a
noi, e mi ero già capacitato di tutte le giuste ragioni della vostra
ritrosia. Ora che siete finalmente venuto, io ringrazio il caso che vi
ha condotto, e voi lo ringrazierete egualmente, perchè so anch'io di
valer qualche cosa....

-- Signor conte, che dite mai? -- rispose Calisto. -- Io ho sempre pensato
che voi foste un perfetto gentiluomo, e la vostra cortese accoglienza mi
fa oggi sentire più vivamente il rammarico di non essere venuto prima.
Vedete? io non ho rossore di farvi scorgere che ho pianto assai,
nell'entrare in queste sale. Tutte le antiche ricordanze mi hanno
assalito ad un tratto, siccome io temevo, e mi hanno spremute queste
lacrime che voi mi scuserete, perchè io ora mi sento più tranquillo, e
penso di poter venire qualche volta al castello, per ringraziarvi delle
vostre cortesie.

-- Qualche volta! -- interruppe il conte Emanuele. -- Spesso, e non qualche
volta, vogliamo vedervi al castello. Anzi, per suggellare il trattato,
oggi starete a desinare da noi.

-- Signor conte.... vi prego....

-- Oh, non c'è conti che tengano. Anzi, fin da quest'ora, smetterete di
darmi del conte. Chiamatemi signor Emanuele, vecchio colonnello di
cavalleria messo a riposo, perchè gli andava troppo a' versi «la
costituzione di Spagna», e vostro umilissimo servo. Guardate; qui siamo
soli e senza ombra di soggezione; mia figlia e la sua dama di compagnia,
io e il mio buon arciprete don Bernardo, vostro amicone, il quale dice
sempre un gran bene di voi, e che qualche volta mi fa l'onore di venire
a desinare con me e di fare una partita a scacchi, che egli perde
sempre. E questo sia detto a mo' di digressione. Poi si va a passeggio
su per questi greppi, e si torna all'imbrunire in casa, dove mia figlia
ci fa udire un po' di musica. Rimanete, dunque; siete prigioniero di
guerra. --

Il giovine non seppe che rispondere a quel diluvio di amichevoli parole
e cedette a quella dolce violenza; ma figuratevi se non doveva essere
contento, poichè ne aveva in compenso un sorriso della contessina
Cecilia. Quella bionda creatura era compresa del suo nobile mandato, e
giubilava, angelo di pace, tra i due rappresentanti delle famiglie che
avevano dimorato nel castello.

Poco dopo giunse don Bernardo, e il buon arciprete fu grandemente
maravigliato e contento, quando vide Calisto seduto al pianoforte, col
conte Emanuele ai fianchi, il quale si stropicciava le mani, come
Federico di Prussia dopo la battaglia di Rosbach.

E non crediate che io dica per celia. Il conte di Villa Cervia era
soddisfatto della presenza di Calisto, come di una vittoria campale.
Egli era contento di far vedere come egli trattasse cortesemente il
figlio di quel ricco plebeo, che, se non erano le sue pazzie, non
avrebbe mai più consentito ai Villa Cervia il ritorno nella dimora de'
loro antenati.

Tra i fumi della vittoria egli non si addiede neppure che da quello
incontro potesse nascerne un romanzetto bello e buono tra la sua
figliuola e Calisto. Io, per me, credo che quando egli ebbe più tardi ad
accorgersene, dovette provare il medesimo stupore di quel selvaggio che
fece cozzar la prima volta due selci l'una contro l'altra e ne vide
sprizzar le scintille. Nè soltanto egli era uomo da non pensarci punto,
ma tale che, gli fosse pur balenato alla mente che Calisto potesse
innamorarsi di Cecilia, ed ella di lui, ne avrebbe fatto le grasse risa,
come di una stramba pensata.

Il conte, siccome vi ho detto, amava mostrarsi cordiale, alla mano, e
metteva volentieri le sue vecchie pergamene sotto gli stivali; lodava a
cielo l'Enciclopedia e citava spesso il Voltaire; non già il Rousseau,
intendiamoci, che egli chiamava un pazzo da catena. Cotesto vi chiarisce
come certe cose egli non le intendesse a mo' dei moderni, i quali sono
figli del ginevrino, anzi che del filosofo chiacchierino di Ferney.

Cecilia, intanto, da quella innocente creatura che ella era, si lasciava
andar a quella novità di affetti, senza fermarsi un tratto a pensarci su
e misurare la china sulla quale era condotta dai casi. Il giovine andava
spesso al castello, e certamente guidato dai più retti intendimenti del
mondo, ma, per sua sventura e di altrui, senza vedere gli ostacoli
insormontabili che la disparità dello stato metteva tra lui e Cecilia;
cieco, insomma, come è cieco l'amore.

Egli dunque era quasi sempre lassù: la domenica andava a suonar
l'organo, e tutto quel giorno rimaneva in casa Villa Cervia; gli altri
sei della settimana non ci andava che alla sera per suonare il
pianoforte, sfogliare la nuova musica della contessina, e ragionare con
lei, in quella che tra il conte e don Bernardo durava l'eterna partita
di scacchi.

Cotesto non bastava ancora all'innamorato, il quale si fece a trovare
tutte le occasioni di veder la fanciulla. Ella, quasi ogni mattina,
soleva andare con Giovanni e con la dama di compagnia a vedere le
famiglie dei fittaiuoli, dar rimedi per gli ammalati, pannilini per i
più poveri, a fare insomma tutto quello che faceva un tempo l'angelica
signora, la madre di Calisto.

E non dubitate: andasse di qua, andasse di là, Calisto si trovava
sempre, un po' prima, un po' dopo, sulla sua strada; laonde in breve
diventò consuetudine il vederlo, e son certo che se fosse mancato una
volta, alla dimane gli avrebbero chiesto se per avventura fosse stato
ammalato.

Egli era tanto cortese colla dama di compagnia, donna attempata, a cui
parlava sempre nel suo francese, con quella purezza di accento ch'egli
aveva attinta alle sue fonti, in Parigi! Ed era così buono col vecchio
Giovanni!... In quanto alla signorina, egli non le diceva mai cosa che
uscisse di riga; parlavano sempre di musica, di lettere, di cose
innocentissime, e nessuno badava al linguaggio degli occhi, ai
fiorellini colti sui ciglioni dei sentieruoli, alle pazze sfuriate di
allegrezza verso l'aria pura e verso il cielo sereno, insomma, a nessuno
di que' nonnulla, di cui si nutre la più forte tra le umane passioni.

Al ritorno da quelle passeggiate campestri, Calisto accompagnava le
signore fino agli alberi, sull'ingresso della piazzetta, e se ne tornava
in giù, leggiero leggiero, e col cuore pieno di contentezza.

Venne l'autunno, e la vendemmia non fece che accrescere la
dimestichezza. Le foglie appassite cadevano dai rami, ma non appassiva
l'amore; e quando il temporale e la pioggia impedivano le passeggiate,
Calisto aveva sempre un libro da restituire, una domanda da fare: se il
fulmine avesse schiantato nulla, se la pioggia avesse guastato il
giardino della contessina, e che so io.

L'inverno era un guaio; ma al giunger dell'inverno il conte Emanuele si
buscò una forte infreddatura, pericolosa alla sua età. Il giovane allora
fu tutti i giorni, mattina e sera, al castello, e non lasciava mai il
letto del conte, a cui ministrava con figliale sollecitudine le bevande
e leggeva da capo a fondo la _Gazzetta Piemontese_.

Cecilia, anch'essa, era sempre accanto al letto paterno, e al conte
Emanuele era divenuta come una necessità di averli tutti e due al
capezzale. Caselli di qua, Caselli di là, non c'era che Caselli di
buono, ed era lui che dava sesto ad ogni negozio, e pareva fosse lui il
capo di casa.

Tutti nel paesello di Dego avevano già in capo che un matrimonio fosse
lì lì per fiorire, e chi dava del pazzo al conte, chi gliene dava gran
lode. Don Bernardo, a cui il conte non aveva mai detto nulla, ma che
vedeva la sua predilezione per Calisto, non diceva nè di sì nè di no a
chi gliene domandava. Il vecchio domestico non aveva nulla da dire, ma
in cuor suo desiderava che il bel signorino la sposasse davvero, e
presto, la sua leggiadra padroncina.

Cecilia non pensava a nulla, non desiderava nulla. Calisto non aveva mai
detto quella tale parola; non c'era dunque ragione di fare il suo esame
di coscienza, e di mostrarsi più contegnosa. Amava, senza cercare più
oltre, e si sentiva felice.

Ma se il cielo era sereno sul loro capo, qualche nuvoletta nera
cominciava a turbar l'orizzonte. La burrasca doveva esser vicina.




XVI.


Era la primavera innoltrata.... Lasciatemi saltare alcuni mesi, tanto
per affrettare il racconto. Esso non scapiterà punto, ad essere così
ritagliato.

Che cosa infatti vi direi di nuovo, per questi quattro o cinque mesi
lasciati in disparte? Che i due giovani si amavano e non se lo dicevano
mai? Cotesto lo sapete, e sapete inoltre che, se non ci era la parola,
c'era bensì, e tutto intero, il concetto. Un giro di ingegnose perifrasi
rasentava sempre quella parola benedetta, senza mai darci dentro, e
faceva intendere tutto ciò che occorreva sapere. Non c'erano poi,
terribile artiglieria, gli sguardi lunghi e profondi, per supplire a ciò
che non dicevano le labbra?

In quel torno, io conobbi da vicino il Caselli. Ero un povero
pretonzolo, non nato per l'abito talare e pel tricorno. Oggi sono
contento del mio stato; ma allora, se sapeste! mi bollivano in capo
certe mattìe, delle quali oggi ancora si risente il mio modo di pensare,
non sempre in rispondenza col mio ufficio ecclesiastico. Ma la bontà del
Signore ha le braccia così grandi!...

Questo per farvi intendere come allora una certa comunanza di pensieri
mi facesse amico il Caselli, e come egli passasse quasi ogni giorno con
me tutto quel tempo che non era consacrato ai Villa Cervia. Di questa
guisa io venni a sapere di molte cose, e d'allora in poi, sopraggiunte
le peripezie e la catastrofe del suo amore, ne ebbi in mano tutte le
fila.

Era la primavera innoltrata. Il mese di maggio smaltava di un bel verde
la campagna, e il sole ci metteva del suo tutta la pompa dei colori e la
tiepidezza dell'aria, quando quella tal nuvoletta di cui vi ho detto più
sopra, accresciuta da mille vapori, s'ingrossò in forma di nembo sul
capo di Calisto.

Il procaccia di Dego portò al conte Emanuele, insieme col solito
giornale, una lettera da Torino, la quale fu letta e riletta con molta
attenzione dall'ottimo gentiluomo.

Gliela scriveva un amico suo, il vecchio marchese di Cardiana, gran
ciambellano a corte, col quale da parecchio tempo non teneva più
carteggio; nè già per discrepanza di opinioni, poichè, come vi ho detto,
le ubbìe liberalesche del conte Emanuele, non andavano niente più giù
della pelle, e tutti ne sapevano quanto era necessario saperne.

Il vecchio marchese di Cardiana, dopo aver dato sue nuove all'amico, gli
annunziava la visita del figlio suo, giovane sui ventisei, che era forse
un po' sventatello in ragione dell'età, ma a cui il prender moglie
avrebbe fatto un gran bene. In sostanza (e questo non lo diceva il
marchese), il giovanotto menava a Torino una vita da scioperato e gli
usurai gli davano troppo facilmente ad imprestito; laonde il padre, che
era stato costretto a pagare per lui un centinaio di mila lire, e gli
era parso di escirne pel rotto della cuffia, aveva pensato di dargli
moglie; nè migliore avrebbe potuto trovarne della figlia del suo vecchio
amico, la quale alla morte del padre avrebbe avuto un patrimonio di
settecento mila lire, se non forse di più.

«Ti mando il giovanotto (diceva la lettera); tu vedrai se è partito che
convenga alla tua bella figliuola, di cui mi si dice mirabilia. Se non
ti va a genio, scrivimi liberamente; egli non sa nulla e non avrò che a
richiamarlo presso di me. Noi rimarremo sempre i buoni e schietti amici
di prima.»

Il marchese di Cardiana, che scriveva di queste lettere, era un uomo
quattro o cinque volte milionario, e non aveva che due figli; per giunta
egli apparteneva alla prima nobiltà piemontese, e si vantava di un suo
antenato che era stato a Rodi con Amedeo di Savoia (il quale Amedeo, a
dirla tra parentesi, non è mai stato laggiù); nè si poteva disconoscerne
che fosse un magnifico partito, segnatamente se il giovine era
costumato; della qual cosa, poi, non era a dubitarsi nemmeno, essendo
egli un Cardiana.

Tutte queste belle ragioni si affacciarono alla mente del conte
Emanuele, tra un periodo e l'altro di quella lettera miracolosa. D'altra
parte, chi avrebbe egli dato in marito a Cecilia, fino a tanto che stava
rinchiuso tra quelle montagne? Poichè questo passo si aveva a fare,
meglio il farlo subito e cogliere una occasione che non si sarebbe più
così agevolmente offerta, con una corona di marchese in capo e due
milioni nel portafogli.

La deliberazione fu pronta nell'animo del conte Emanuele. Egli alzò gli
occhi dallo scritto, e voltosi a Cecilia che stava seduta al suo
pianoforte, mentre Calisto scorreva degli occhi il giornale, le annunziò
la venuta del giovine marchese di Cardiana, loro mezzo parente per via
di donne, il quale veniva a recar loro i saluti del padre e fare una
scampagnata nelle Langhe.

La giovinetta impallidì, e i suoi occhi pieni di subitaneo sgomento
andarono incontanente a cercare quelli di Calisto. Egli pure era
diventato pallido come la morte.

Il conte Emanuele non si avvide di quello sguardo, e dopo aver preso il
giornale che Calisto aveva lasciato cadere sulla tavola, se ne andò su
d'una loggia lì accanto, come era suo costume, per mettersi in corpo
tutte le quattro pagine.

-- Cecilia, -- esclamò il giovane, accostandosi a lei, nel colmo
dell'agitazione, appena il conte fu andato: -- quest'uomo sarà vostro
marito!...

-- Dio mio! non correte tanto! -- rispose la contessina, senza trovare nè
strano, nè disdicevole che egli per la prima volta si facesse a
chiamarla col suo nome. -- Egli viene, e sia pure; per la strada che
viene potrà anche ritornarsene.

-- Così pur fosse! Ma, vedete: ci sono dei presentimenti, che ingannano
di rado; e questo è del numero.

-- Perchè mi dite cotesto? -- chiese Cecilia, assai più sgomentita che non
volesse parere.

I suoi timori, infatti, rispondevano troppo bene a quelli del giovane.
Che cosa voleva quel marchesino di Cardiana, del quale non s'era mai
sentito parlare? Perchè veniva ad intromettere la sua ignota persona in
un queto idillio campestre, senz'altra ragione che quella, già molto
stramba di per sè stessa, di recar le novelle del padre, ignoto
egualmente ai due giovani, e non mai nominato, nè in altra maniera
ricordato dal conte?

-- Perchè mi dite cotesto? -- chiese adunque sgomentita Cecilia, ma non
già per avere una risposta; chè la vera, l'unica che si potesse fare,
l'aveva già data a lei il suo presentimento medesimo.

-- Perchè?... -- rispose Calisto. -- Io chiedo piuttosto a me stesso, a
voi, o Cecilia, perchè sono io tornato in questi luoghi, che io non
dovevo vedere più mai. --

E dicendo queste parole, Calisto si percuoteva la fronte con le palme,
quasi volesse spezzarla e farne uscire i dolorosi pensieri che vi
turbinavano per entro. La giovinetta stava a guardarlo mestamente, senza
aggiunger parola.

-- Oh perdonatemi, signorina! -- ripigliò Calisto. -- Io non so più quel
che mi dica, e il dolore fa sì che non esprima neppur giustamente quello
che penso. Checchè avvenga di me, non ho io conosciuta la vostra casa?
Non ho io vissuto un anno di felicità? --

La contessina non rispose, ma il suo turbamento era la più eloquente
delle risposte.

Passarono due giorni, due brevissimi giorni, nei quali Cecilia fu
amorevolissima col Caselli e più malinconica dell'usato. La mattina del
terzo, giungeva al castello, accolto con gran giubilo dal conte
Emanuele, il marchesino di Cardiana.

Era costui un giovinetto di bella presenza, attillato e profumato come
un damerino del suo tempo, che nel parlare smozzicava l'erre e fischiava
l'esse, giusta il costume dei suoi pari, pieno di alterigia con gli
uomini e di leziosaggine con le signore. Veniva al castello di Villa
Cervia con uno staffiere e due cavalli, come sarebbe andato a fare una
trottata al Valentino; e all'albergo di Dego, dove era rimasto ad
aspettar la venuta dei cornipedi, che gli erano indietro di mezza
giornata, era smontato con un reggimento di valigie e bauli, da
disgradarne un viaggiatore inglese.

Alla contessina Cecilia uomini di quella fatta non andavano molto a'
versi; laonde, a malgrado delle sue smancerie, anzi appunto per queste,
fu molto riserbata con lui, fino a quel punto che le buone creanze
consentivano ad una sua pari.

Ma da quel giorno, addio passeggiate pei campi, addio facili ritrovi,
addio occasioni di lieti ragionamenti. Della qual cosa non è a dire come
si struggesse Calisto, e come gli fosse accresciuto il rammarico della
sua solitudine. I bei sogni si dileguavano tutti ad un tratto.
Passeggiava concitato per que' sentieruoli, memori di tante dolcezze, e
non trovava più diletto nel sereno del cielo, o nel verde dei prati.
Alzar gli occhi da terra e scorgere, allo svoltare di un poggio, le due
torri merlate del castello di Villa Cervia, era divenuto per lui un
tormento; e allora dava indietro sollecito, cercando tregua al dolore, e
non trovandola mai, poichè il suo dolore egli lo portava con sè.

Il conte Emanuele non si era punto mutato nella sua amorevolezza per
Calisto. Egli anzi lo presentò, come un suo carissimo amico, al
marchesino, il quale gli fece un saluto schizzinoso, non udendo
accompagnato il suo nome da verun titolo di nobiltà.

Questo marchesino venuto di fresco riguardava il Caselli come un
intruso, e la semplicità del suo vestire, il suo umor taciturno, erano
facilmente scambiati per meschinità campagnuola e zotichezza plebea.
Quando egli parlava de' suoi viaggi di Parigi, di Londra, di Vienna,
Calisto si guardava ben bene dal fargli intendere che quelle città gli
erano state altrettanto dimestiche; e, tra per l'interno rammarico e per
la sua ripugnanza a parlare, si teneva affatto in disparte, lasciando
che il marchesino sciorinasse le sue leziosaggini alla giovinetta, e che
il conte Emanuele facesse le più sperticate lodi del nuovo venuto.

Che importava a lui, finalmente, delle lodi date a quell'altro? Egli ben
sapeva e vedeva chiaramente co' suoi occhi quanto poco giovassero presso
l'amata fanciulla i complimenti e le affettature del marchesino di
Cardiana.

Un giorno, mentre quest'ultimo era andato a cavalcare presso il paesello
di Dego, la contessina Cecilia, trovatasi sola con Calisto, gli disse:

-- Signor Caselli, io temo davvero che mio padre mi voglia maritare.

-- E che cosa gli avete risposto? -- chiese egli, turbato.

-- Nulla, perchè egli non me ne ha ancora parlato.

-- E che cosa risponderete, se ve ne parlerà? -- incalzò il giovine, col
piglio di chi aspetta da una parola la sua sentenza di vita o di morte.

-- Io..., -- rispose Cecilia. -- Perdonatemi, signor Calisto! non lo so....
--

E vedendo come quelle sue parole avessero turbato il giovine, la
contessina soggiunse, con accento malinconico:

-- Ditemi, che cosa rispondereste voi, nel mio caso, alla dimanda di un
padre? --

Calisto non rispose. Egli non era così egoista da non intendere le
angustie della giovinetta. Stette silenzioso alcuni minuti, col viso
nascosto nelle palme; ma quel silenzio maturava una energica
deliberazione. Infatti, dopo quella breve sosta, il giovine balzò in
piedi, e disse a Cecilia:

-- Debbo parlare col conte. --

E senza aspettare che ella gli chiedesse perchè, si mosse dal salone
dov'erano ambedue, per andare alla loggia, dove il conte Emanuele stava
seduto, a leggere il suo giornale consueto.

-- Signor conte, -- disse egli facendosi animo, sebbene tremasse per la
grande commozione dal capo alle piante, -- ho bisogno di parlarvi.

-- Dite, amico mio, dite, -- rispose il conte Emanuele in quella che
posava il foglio sul parapetto. -- Ed anzitutto sedetevi qui, vicino a
me.

-- No, signor conte. Ho a chiedervi una cosa, e mi bisogna chiederla in
piedi, a capo scoperto, con quel massimo rispetto che ho sempre avuto
per la vostra persona.

-- Oh, non mi fate tremare; ditela su, questa cosa.

-- Signor conte, -- ripigliò allora Calisto, facendo violenza alle parole
che non volevano uscirgli di bocca, -- io vengo a chiedervi la mano di
vostra figlia, la contessina Cecilia di Villa Cervia. --




XVII.


Diede uno sbalzo dal suo sedile, il vecchio gentiluomo, a quelle parole
inaspettate; e guardò in viso il giovane Calisto, in atto di chi non
aggiusti fede alle proprie orecchie ed abbia mestieri di nuove
testimonianze.

Ma il giovane stava ritto a due passi da lui, pallido, modesto e severo
come un generoso che aspetta la morte. Egli invero non si riprometteva
una favorevole risposta; ma, dopo aver finalmente pronunziate quelle
parole fatali, si sentiva parato ad ogni cosa.

Durò tra essi una pausa, che parve molto lunga ad ambedue; ma più lunga
al conte Emanuele, a cui toccava rispondere. Chinò gli occhi, gli alzò
due o tre volte, e dopo aver molto cercato che cosa gli dovesse
rispondere, non gli venne altro alle labbra che questa domanda:

-- Dite da senno?

-- Oh, signor conte! -- esclamò corrucciato Calisto. -- Vi pare una
dimanda, la mia, da celiarvi su?

-- No, no.... -- ripigliò il conte. -- Il cielo me ne guardi. Ma, in fede
mia, la mi giunge così nuova....

-- Sì, è nuova, signor conte; ma non è altrimenti nuovo l'affetto che ho
concepito per la figlia vostra. Sono indegno di lei, lo so; indegno a
gran pezza, ma in quel modo che potrebbero essere gli uomini tutti del
mondo, innanzi a tanta bellezza, a tanta virtù, a tanta nobiltà
d'intelletto. --

Il conte Emanuele aveva l'aria di cader dalle nuvole. Stette con molto
raccoglimento a sentire i discorsi del giovane, e, dopo alcuni secondi
di silenzio, nei quali fece prova di raccapezzarsi un tratto, rispose:

-- Voi rendete giustizia alla contessina di Villa Cervia, e ve ne
ringrazio. Ma ditemi, signor Caselli: e da quando vi è nato il pensiero
di chiedermela in moglie?

-- Oggi stesso, signor conte; ed ho pensato inoltre, che, fatta una
risoluzione simigliante, fosse sconveniente ogni ritardo.

-- Ed avete saviamente operato, signor Caselli, perchè certe cose bisogna
dirle subito subito. Io penso che voi, leale come siete, non avrete
detto cosa a mia figlia che....

-- Nulla, signor conte! -- interruppe Calisto. -- Io non le ho anche detto
nulla di questo mio proposito.

-- Lo credo; e vi risponderò con pari schiettezza che, oltre alle molte
ragioni, le quali si opporrebbero a questa vostra dimanda, e le quali la
perspicacia vostra vi farà intendere non risguardar punto il vostro
carattere, ve n'ha una, di cui voglio parlarvi subito. Siete giunto
troppo tardi, signor Caselli. Ieri ho concessa la mano di mia figlia al
giovane marchese di Cardiana. --

E dette queste fatali parole, anche il conte Emanuele si sentì meno
impacciato. L'amore di Calisto gli giungeva come un fulmine a ciel
sereno; la sua dimanda di matrimonio offendeva tutte le sue opinioni di
nobile; ma non poteva scordarsi d'un tratto la sua amorevolezza per il
giovane Caselli, la rispettosa amicizia di quest'ultimo, ed intendeva
altresì quanto gravi dovevano essere le trafitture nel cuore
dell'innamorato, per condurlo a quel disperato colloquio.

Però non seppe assumere quell'aria di dispregio che una simile domanda,
fatta da un altro, gli avrebbe sicuramente inspirata; e, tra le ragioni
che gli erano venute alle labbra, egli scelse quell'una, la quale,
mentre pur rispondeva alla verità delle cose, non potesse offendere il
delicato sentire del suo umile amico.

Sulla mente e sugli occhi di Calisto si distese una nube, che egli
invano tentò di sgombrare, facendosi scorrer le mani sulla fronte, in
quella che mormorava:

-- Ah! lo avevo preveduto!... --

Il conte taceva, e stava aspettando, con rammarico ed impazienza, il
fine di quella scena spiacevole.

-- E la contessina lo sa? -- chiese finalmente Calisto.

-- No, -- rispose il vecchio gentiluomo, -- ma oggi stesso lo dirò a lei,
presentandole il marchese di Cardiana come suo fidanzato.

-- Come, signor conte? -- gridò Calisto, il quale non poteva più
contenersi. -- E senza dirgliene nulla? senza chiederle innanzi se il suo
cuore vi consente?... --

Qui il conte Emanuele apparve qual era nel fondo, il nobile e borioso
castellano, per cui Calisto non era che il povero borghesuccio, o, come
si dice da certa gente, il plebeo.

-- Mia figlia, signor Caselli, -- disse egli alzandosi in piedi, -- è del
sangue dei Villa Cervia, e quello che fa suo padre è ben fatto per lei.
Mi duole d'esser costretto a ricordarvelo.

-- Perdonate, signor conte, -- ripigliò Calisto, a cui la gravità del
colloquio conferiva le forze per sostenerlo. -- Voi bene intendete che io
metto in questo duro giuoco la mia ultima posta, la mia tranquillità, la
mia vita. Ora che ho cominciato, siate cortese; compatitemi, lasciatemi
finire. --

Il conte Emanuele fe' un cenno del capo, che voleva dire: accomodatevi,
e si rimise frattanto a sedere.

-- Signor conte, -- proseguì Calisto, misurando le parole con solenne
lentezza, -- io so bene di non essere nulla ai vostri occhi; ma la
ragione che voi mi avete addotta pur dianzi è troppo lieve in cosa di
tanto grave momento. Scusate; io non intendo con ciò di recarvi offesa,
nè di biasimare ciò che fate. Ma io amo vostra figlia di un amore
ineffabile, immenso. Ora, se voi credete che questo sia un argomento non
isfornito di pregio per la felicità della figlia vostra, datemi ascolto.
Io diventerò uomo non indegno di voi, nè di lei. Sono povero; le
quaranta mila lire che mi rimangono, io quasi non ardisco metterle in
conto; ma mi restano ancora molti e sinceri amici in alto stato. Rimane
una strada sulla quale io avevo già divisato di mettermi, e me ne
distolse la morte dei miei parenti, il nessun pensiero che io avevo di
me stesso dopo la rovina della mia famiglia; una strada nella quale un
giovane della mia età, con la mia volontà e con quella virtù prepotente
che gl'infonderebbe il desiderio di mostrarsi degno del vostro
parentado, mi farebbero entrare, non senza decoro al mio nome ed al mio
paese che andrei a servire altrove. Ho conforto di buoni studi;
parecchie delle lingue d'Europa mi sono familiari. Ve lo giuro per
l'anima mia, signor conte, diventerò un uomo! --

Dette queste cose con voce sicura e con piglio eloquente, il giovane
Calisto si fermò, e stette con una mano appoggiata al parapetto, la
fronte alta e lo sguardo sereno, ad aspettare la risposta del conte.

Questi era rimasto fortemente commosso dal discorso del giovane; ma se i
suoi modi verso di lui potevano per avventura essersi più temperati, non
si erano veramente mutati i propositi.

-- Ve lo credo, amico mio; -- egli disse. -- Ma tutto questo potrebbe forse
farvi.... --

E qui il conte fu molto impacciato a finire la frase.

-- Proseguite! -- soggiunse Calisto. -- Non abbiate timore di offendermi.
Io berrò questo calice fino all'ultima goccia.

-- Orbene; non vi dolga la mia schiettezza; -- ripigliò il conte Emanuele.
-- Ma tutto questo non potrebbe conferirvi quello stato che dànno
solamente i natali. Non già che io creda gli uomini divisi in due caste,
e venuti da diversa progenie. Me ne guardi il cielo. Io per me sono
spregiudicato, e filosofo anzitutto; ma le consuetudini di famiglia....
le nostre parentele.... Come potrei sottrarmi io alle leggi dei miei
pari? --

Non vi era più speranza, dopo quell'ultima argomentazione del conte di
Villa Cervia, e ben lo intese Calisto, a cui vennero meno il coraggio e
le forze.

-- Signor conte, io non ho più nulla a dirvi. Il cielo vi guardi.

-- Ve ne andate? -- chiese il conte, in quella che si alzava da capo per
accomiatarlo.

-- Sì, e non troverete disdicevole, io spero, che io non torni più al
castello.... --

Fu scosso il vecchio gentiluomo da quella generosa profferta del
Caselli; ma, poichè gli niegava la mano di Cecilia, era pur naturale che
lo pigliasse in parola.

-- Che dite mai? -- rispose egli. -- Trovo giustissimo il vostro proposito.
Dopo ciò che è avvenuto, è ben naturale che non abbiamo più a
vederci.... almeno per un tratto di tempo. E permettetemi intanto che io
vi dichiari degno della fiducia che avevo riposta in voi. Minor virtù di
sacrificio io non mi aspettavo certamente da un animo come il vostro.
Addio dunque, mio giovane amico, e perdonatemi. --

Calisto se ne partì precipitoso, senza neppur toccare la mano che il
conte Emanuele era lì per offrirgli in atto di commiato. Gli scoppiava
il cuore e non poteva mentire una serenità dalla quale era tanto
lontano.

Giunse fino al salone, dove diede un ultimo sguardo di addio al ritratto
della contessa Giulia e a tutte le sue memorie giovanili; quindi si
avviò per le scale.

Colà si avvenne in Cecilia che era uscita sulla piazzetta, e risaliva,
pallida anch'essa come una morta.

-- Signorina, -- disse egli, con accento disperato, -- ho parlato con
vostro padre....

-- Orbene? -- rispose Cecilia, guardandolo con ansietà.

-- Tutto è finito, signorina.

-- Ah! -- esclamò la contessina, e fu costretta ad appoggiarsi contro il
muro, per non cadere sui gradini.

-- Ricordatevi di me, Cecilia! Non ci vedremo mai più. --

E fuggì frettoloso, perchè la piena del dolore lo soffocava.

A piè della scala si volse. La contessina Cecilia era rimasta al
medesimo posto, con gli occhi fissi a terra, le braccia prosciolte lungo
le pieghe della veste.

Allora risalì a furia; le afferrò la mano, la strinse e vi impresse un
bacio, il primo bacio d'amore che turbasse il sangue a quella gentil
creatura, e fuggì.

In capo alla piazzetta gli era riserbato un nuovo rammarico.

Giovanni, il vecchio servitore, che veniva su per l'erta, lo fermò con
la sua dimestichezza consueta, per chiedergli sue nuove.

-- Giovanni, lasciami andare! -- gli gridò Calisto, che non ne poteva più.

Allora Giovanni, stupito, lo guardò in viso; e dallo stupore passò allo
spavento.

-- Potenza del cielo! -- gridò egli, giungendo le palme, -- come ha visto
scombuiato! Che le è mai accaduto, signorino?

-- Giovanni, lasciami andare! Ho la morte nell'anima. Non ci vedremo più!

-- Che? come? -- gridò il vecchio servitore. -- Ah! il torinese.... sposa
la contessina? --

Calisto, che era già per muovere il passo, si rattenne, ed afferrando il
braccio del vecchio, gli disse:

-- Come? tu lo sapevi?...

-- Io no, signorino; ma il cuore mi diceva che nella venuta del marchese
di Cardiana c'era un grosso perchè. La tristezza della padroncina,
quella di Vossignoria, mi dicevano molto. Ora, vederla partire così a
precipizio, udire quelle sue rotte parole.... che cosa debbo pensarne,
mio Dio?...

-- Te ne duole, Giovanni? Tu dunque non avresti veduto di mal occhio che
Calisto Caselli, un plebeo, sposasse la castellana di Villa Cervia?

-- Io!... -- gridò il povero vecchio, con gli occhi imbambolati. -- Se c'è
cuor nobile al mondo, degno dell'amore della contessina Cecilia, è il
suo, senz'altro, signor Calisto, è il suo. Oh, la non dubiti, io li
conosco i veri gentiluomini; sono vecchio e me ne intendo un poco. I
veri gentiluomini, quelli del vecchio stampo, sono fatti come
Vossignoria.

-- Grazie, Giovanni, grazie! qua la mano, e addio. Ricordati del tuo
giovane amico! --

E giù a furia per la discesa, lasciando il povero servitore tutto
lagrimoso e tremante.

Quando fu al Castagneto, si chiuse nella sua camera, e per tutto quel
giorno, fino al mattino seguente, non vide nessuno; non volle cibo, nè
altro.

I contadini che gli stavano presso, lo udirono singhiozzare e
passeggiare concitato per la camera; verso sera si pose allo scrittoio,
ed essi, per tutta la notte, non udirono altro che lo stridere convulso
della penna sulla carta.




XVIII.


Alla dimane, sul mezzogiorno, il suo fittaiuolo Gerolamo venne a
cercarmi nel paesello, per dirmi che il signorino desiderava vedermi.

Corsi al Castagneto senza indugio, e lo trovai nella sua camera, sparuto
e pallido come un morto, con gli occhi rossi e i capelli rabbuffati, ma
tranquillo, o, per meglio dire, spossato.

Mi ringraziò della sollecitudine con la quale ero corso al suo invito,
e, fattomi sedere, mi raccontò tutto: come avesse speranza di essere
riamato dalla contessina; come la improvvisa venuta del giovine marchese
di Cardiana lo avesse posto in tali distrette, dalle quali aveva voluto
uscir nobilmente, mercè un colloquio col conte Emanuele.

Io già sapevo, come vi ho detto, dell'amor suo per la giovinetta; un
amore, del resto, che non era ignoto ad alcuno, tranne al conte, che
avrebbe pur dovuto essere il primo ad avvedersene. La catastrofe, che
egli mi narrò, mi commosse fortemente, sebbene non fosse a prevedersi
diversa.

-- Qui, -- mi disse il giovine Calisto, mettendo la mano su d'un libro
manoscritto, che era ancora aperto sullo scrittoio, -- c'è tutto il mio
povero romanzo, che doveva finir così male! Ho notato tutto, dal mio
ritorno tra queste montagne fino al colloquio di ieri e alla
deliberazione che ho presa stanotte.

Egli pronunciò queste ultime parole con un'aria così cupa, che io tremai
tutto, e mi affrettai a prendergli la mano tra le mie, lasciando
trapelare l'ansietà dell'animo e il desiderio di rimproverarlo.

-- Non temete, don Luigi, -- soggiunse egli, sorridendo malinconicamente,
-- non ho nessuna voglia di uccidermi. Le mie opinioni intorno al
suicidio saranno certamente alquanto disformi dalle vostre, imperocchè
io non nego all'uomo il diritto di levarsi la vita, quando questa gli
sia divenuta increscevole. Avrò il torto; ma la è una quistione cotesta
che non ho avuto ancor tempo nè agio a studiare per bene, e i miei
giudizi, comunque vi paiano, sono a quel punto che vi ho detto. Per
contro, se diverso è il pensare tra noi due, io convengo nella vostra
sentenza riguardo al fatto, e sono avverso al suicidio, perchè non
voglio far ridere gli stolti, nè muovere a pietà i buoni che vedono
sempre in quest'atto, o la rovina degli averi, o un amore sfortunato, o
finalmente un ramo di pazzia. Da queste tre argomentazioni non si esce,
a sentire la gente; il perchè, se uno si uccide, ha da rassegnarsi in
anticipazione ad una di queste varianti, appiastrate alla sua
riputazione, come una lapide infame nel luogo ove era edificata la casa
di qualche celebre disgraziato, compianto dagli uni, maledetto dagli
altri, sempre mal giudicato da tutti. No, don Luigi, non mi ucciderò, ve
lo giuro; non ho in animo di lasciare eredità di mestizia agli onesti,
argomento di ciarle assassine all'universo. --

Mi sentii raffidato da quelle parole; intanto egli proseguì:

-- Ho divisato di andarmene da questo paese. A Torino troverò modo di
vendere il Castagneto, o pigliarvi su denari ad imprestito, e poscia me
ne andrò lontano lontano, che l'aria nol sappia neppur essa. In qualche
angolo della terra troverò pure il modo di proseguire onoratamente la
vita, o levarmene il tedio, senza disonore, o viltà. Ed ora, buon amico,
che avete compassione di me, eccovi il mio libro. Voi siete un uomo di
cuore; lo screzio delle opinioni che corre tra noi non mi ha punto
impedito di amarvi, e di cattivarmi la vostra amicizia. Eccovelo dunque,
il testimone eloquente dei miei affetti sconsolati; voi lo terrete come
un ricordo di me. Anche iersera, dopo averne sfogliate alcune pagine,
che m'ero fatto a leggere con amara voluttà, fui sul punto di
consegnarlo alle fiamme. Ma, dissi a me stesso, quella divina creatura,
di cui esso è la glorificazione quotidiana, non mi ha fatto nulla;
innocente cagione dei miei mali, essa ne avrà rammarico, se non così
forte come il mio, certo assai somigliante. Ho in quella vece deliberato
di finirlo, scrivendo la storia dolorosa di questi ultimi giorni, e di
consegnarlo a voi. Lo leggerete; vedrete i miei pensamenti, tutte quelle
sfumature di concetti che rispondono ai fatti più minuti della vita, e
vi servirà per dire un po' di bene di me, quando altri forse addenterà
la mia fama. --

Povero giovane! Così la storia del suo amore si fosse fermata a quel
punto! Così fosse egli morto davvero, come egli chiedeva con tanta
sincerità di desiderio.

Io accettai il manoscritto e gli promisi che non mi sarei scordato di
lui.

In mia presenza diede sesto a tutte le sue cose, e dopo aver preso un
po' di cibo con me, col cuore gonfio di amarezza, ma tranquillo negli
atti e nel portamento, partì alla volta di Torino, sulla via di Mondovì,
dopo aver detto ai suoi fittaiuoli che andava per un viaggio di pochi
giorni.

La gente a Dego ne fu molto meravigliata; se ne fecero i gran ragionari
per case e botteghe; e vi lascio immaginare quanta confusione di parole
e di lingue ci fosse, dopo che si era detto e creduto generalmente che
l'orso del Castagneto era stato addomesticato dalla schifiltosa
castellana di Villa Cervia, e che si dovevano tra breve far le denunzie
in chiesa.

Ma non istette molto a farsi strada la verità, sebbene sformata a
capriccio nei particolari; e una settimana dopo, tutti sapevano che la
contessina Cecilia andava sposa al giovane marchese Alberto di Cardiana,
quel damerino attillato che passava tutte le mattine a cavallo per la
via principale del paese, e (Dio mi perdoni) faceva l'occhiolino a tutte
le femmine che stavano al davanzale.

Ora mi è necessario narrarvi brevemente quello che avvenne al castello,
dopo la partenza di Calisto.

Il conte Emanuele, tutto pieno di mal umore per il colloquio avuto col
giovane, deliberò di andar tosto dalla figliuola e chiarirle il suo
divisamento sui due piedi. Ma non gli venne fatto, imperocchè la trovò
mezzo svenuta nelle braccia della sua dama di compagnia, buona donna che
non sapeva nulla, e non intendeva nulla, tranne il suo francese, il suo
inglese, i suoi ricami e i romanzi innocenti di Anna Radcliffe.

Costei attribuiva il male improvviso della contessina ad un colpo di
sole; e il conte, sebbene quella ridicola spiegazione lo facesse
borbottare un tal poco, non disse nulla di quello che egli ne pensava, e
si ritirò, lasciando alla figliuola il tempo di riaversi.

La contessina si sentiva tuttavia così debole, che fu necessario
metterla a letto, dove stette cinque giorni, con un po' di febbre e in
uno stato di fiacchezza che il medico battezzò non saprei più dirvi con
qual nome. Questo nome e la spiegazione trovata dalla dama di compagnia
servirono intanto, al conte Emanuele, per dare al suo ospite una ragione
dello stato di Cecilia o scusarne la breve assenza dalla loro compagnia.

Ma appena si fu alzata dal letto ed uscì dalla sua camera, il conte ebbe
con lei un lungo colloquio, in cui le disse dei suoi disegni, e in modo
da farle capire come egli fosse irremovibile nei propositi.

La povera fanciulla non intendeva come una figlia potesse ribellarsi
alla volontà di un padre. Pianse molto in segreto, ma, dopo aver pianto,
accettò la mano del giovane marchese.

Ottenuta quella vittoria sull'animo di lei, si mandò innanzi il negozio
con grande sollecitudine. Fu anzitutto deliberato che le nozze si
sarebbero fatte a Torino. Il marchesino partì, e quindici giorni dopo
giungeva il vecchio marchese di Cardiana in persona, a salutare la
futura sua nuora e accompagnarla insieme col conte Emanuele alla
capitale.

Nel paese di Dego si riseppe poco dopo che la contessina Cecilia era
divenuta marchesa di Cardiana e che era partita col marito alla volta di
Parigi, dove la felice coppia doveva passare l'inverno.

Il conte non rimase a Torino. Fatte le nozze, egli se ne era ritornato
al castello, dove visse solitario e malinconico; e il vecchio Giovanni
più malinconico, più aggrondato di lui.

Non andava più alla Villa Cervia che il parroco don Bernardo, a perdere,
secondo l'uso, la sua partita a scacchi. La messa nella cappella fu
abrogata di fatto, poichè non se ne parlò più, e il conte pigliò subito,
dopo il suo ritorno, il costume di andare egli stesso alla chiesa
parrocchiale.

Il castello era come deserto, e la povera gente dei dintorni rammemorava
più che mai i Caselli, associando tuttavia al ricordo dell'angelica
madre di Calisto, quello della bionda contessina, la quale (dicevano)
nel suo partire alla volta di Torino non ci aveva un'aria molto
contenta.

Non è da tacersi qui che, innanzi d'andarsene, ella aveva fatto molti
donativi a tutte quelle povere famiglie di contadini. Si seppe inoltre
che, accompagnata dal vecchio Giovanni, ella era andata fino al
Castagneto, dove non l'avevano mai veduta a giungere, e, dopo aver
chiesto amorevolmente a que' fittaiuoli della loro salute e del loro
stato, aveva regalato un bel gruzzolo di monete.

Il conte Emanuele cansava ogni occasione di nominare Calisto. Una sola
volta a don Bernardo, che sbadatamente ne aveva fatte le lodi e gliene
chiedeva novelle, rispose secco:

-- L'ho visto a Torino. Era venuto a San Giovanni quando fu celebrato il
matrimonio. Io l'ho riconosciuto, ed egli se n'è andato subito via. --

Infatti Calisto era a Torino, da dove mi scrisse tre o quattro lettere.
Stava appunto per pigliare una somma di denaro ad imprestito, quando
giunsero gli sposi alla capitale. Egli volle assistere dal fondo d'una
navata alla cerimonia, e fu male per lui; poichè nel suo cuore riarse la
fiamma più viva che mai, e tutti i suoi proponimenti andarono in fumo.

Nell'ultima sua lettera egli mi annunziò che andava a Parigi. A che
farci, poichè sapeva del viaggio degli sposi a quella volta? A soffrire
maggiormente, non visto? A far soffrire altrui, se ravvisato nella
moltitudine?

Ma il cuore non ragiona; e d'altra parte il destino disponeva le fila.




XIX.


Da quel giorno in poi, Calisto non mi scrisse più verbo; nè di lui ebbi
nuova più oltre, salvo che egli doveva trovarsi in male acque, poichè un
anno dopo il podere del Castagneto era stato venduto.

Al castello si menava sempre la stessa vita monotona. Il conte Emanuele
usciva di rado, e non si faceva vedere che alla domenica nel paesello,
dove la sua aria grave e lo sguardo accigliato lo avrebbero fatto
sembrare uno spauracchio da bambini, se non fosse stato conosciuto da
tutti per quel degno gentiluomo che era. Il vecchio Giovanni che lo
seguiva, era anche lui duro come un piuolo, ed era inoltre diventato
severo e muto come una tomba.

Appena giunse l'estate, la marchesa di Cardiana venne col marito a
dimorare nel castello.

Era molto mutata da quella contessina Cecilia che avevamo conosciuta un
anno prima. Il volto aveva sereno, ma pallido, e una cert'aria
pensierosa e il tardo muovere degli occhi, che usava tener quasi sempre
socchiusi in atto di chi si raccoglie nelle sue interne meditazioni,
davano a credere che su quel biondo capo si fossero addensate già molte
procelle.

Io non so se sia vero del tutto; ma pare a me che le persone, le quali
hanno patito, s'abbia a conoscerle a prima giunta. Stanno bene come voi;
sono in carne come voi, sorridono come voi, nel giro di una amichevole e
gaia conversazione; ma un nonnulla sul loro viso, un certo modo di
volgere gli occhi senza guardar nulla, una grinza leggera e quasi
invisibile, vi mutano a un tratto quella figura. Avete dinanzi agli
occhi lo stesso volto, ma non è più la medesima fisonomia.

La grand'arte dei valenti pittori sta nel saperli cogliere, questi
momenti, e di lumeggiarne la testa con un semplice tocco di pennello. I
grami, i dozzinali, non badano a questi gravissimi nonnulla, e vi fanno
un ritratto nel quale ci sono tutti i lineamenti, spesso fedelmente
copiati, ma guasti da quelle smorfie ed atteggiamenti d'uso che
arieggiano la fotografia.

Questa sì davvero è l'ultima ragione dell'arte. Vi riproduce con quella
materiale fedeltà, che io direi piuttosto infedele, di un dato momento,
dopo avervi composte le membra e comandato il piglio che sembri più
acconcio. Cerca di farvi più bello e non vi fa più vero; perciò vediamo
persone gravi per natura, le quali sorridono sulla cartolina come
altrettanti babbei, stolidi che vi assumono un'aria di malinconia soave
da innamorare i sassi.

Poichè sono venuto a parlare della fotografia, lasciatemi dire una cosa,
la quale a voi, che volete darvi allo scrivere dei costumi del tempo
nostro, non tornerà forse inutile del tutto. Voi vedrete, anzi non
vedrete nulla, ma lo vedranno i nostri nepoti, che il tipo della società
civile del secolo nostro andrà sepolto insieme con noi. E mi spiego.

Qual è ai dì nostri la casa che non abbia i suoi vecchi ritratti a olio,
siano eredità di famiglia, o compere fatte dal rigattiere? Sono gravi
magistrati con la zazzera lunga e pendente in ordinati cincinni sulle
spalle; guerrieri con la corazza di acciaio, le brache di raso e gli
stivaloni di marocchino giallo; gentildonne incipriate con un fiorellino
tra le dita; professori con l'abito nero tagliato a coda di rondine, i
ciondoli al panciotto e una lettera in mano colla sua brava soprascritta
in mostra; tutta gente di cui non sapete il più delle volte neanche il
nome, ma che siete avvezzo a vedere, e che vi rappresentano il tipo di
uno o due secoli fa; riscontro utilissimo di una generazione con
l'altra.

A que' tempi ogni famiglia aveva i suoi ritratti e passavano all'erede
insieme col rispettivo gruzzolo di doppie. La moneta si spendeva, ma le
vecchie e venerande figure restavano; correvano di casa in casa,
passavano per mille vicende fortunose, ma restavano.

Oggi, che cosa c'è in ricambio? La fugace fotografia, merce da albo, che
costa poco e dura anche meno. I grand'uomini, poi, sono tutti in
litografia. Io li vorrei aspettar tutti fra cent'anni, e vedere che cosa
rimarrà, quale ricordo efficace della nostra generazione e del suo tipo
particolare. Passeremo come tante ombre; i futuri si ricorderanno dei
nostri vecchi, i quali affidavano la loro immagine alla tela, non già di
noi. E sarà forse il meglio!

La marchesa di Cardiana aveva portato alla dimora paterna il suo
ritratto, magnifica opera di un francese, certo Delaroche; il quale
doveva essere un pittore de' buoni, poichè nel suo dipinto ci si
vedevano tutte quelle cose che generalmente non intendono i dozzinali
dei quali vi ho detto. La rassomiglianza della giovane Cecilia col
ritratto della contessa Giulia s'era fatta più spiccata, dopo il suo
matrimonio, e il quadro del francese le aveva dato la stessa malinconia
dello sguardo, lo stesso atteggiamento sereno e severo che si notavano
nel vecchio dipinto dell'antenata.

Il nuovo quadro fu appeso nel salone, a riscontro col vecchio, e la
giovine e l'antica castellana di Villa Cervia parevano due sorelle;
argomento di continua ammirazione e di lunghe estasi per il vecchio
Giovanni, che amava tanto la sua nobile padroncina.

La marchesa non usciva quasi mai, e nelle sue rare passeggiate non si
dilungava mai dal castello. In paese non si lasciava vedere che le
domeniche alla messa. Il marito in quella vece era sempre attorno, e
quasi ogni giorno alla caccia, accompagnato da molti terrazzani, perchè
i dintorni non erano molto sicuri, a cagione di una banda di malandrini,
comparsa fin dall'inverno su quelle montagne.

Costoro erano renitenti alla leva e gente perduta, che dopo essere
sguisciati dalle branche della giustizia si davano alla macchia. Li
comandava allora un certo furfante detto il _Bruno_, che aveva ucciso
padre e madre, ferocissimo uomo, come potete argomentare.

I carabinieri, sebbene vi si mettessero con le mani e coi piedi, non
erano anche venuti a capo di snidarli. Erano avvisati che il Bruno
s'avesse a trovare in un casale; correvano, e vattel'a pesca, il Bruno
non c'era; alla dimane risapevano di un malefizio perpetrato quindici
miglia discosto. Oggi era un povero carrettiere spogliato delle sue
doppie; domani una casa messa a sacco; un altro giorno una donna rubata
alla sua famiglia, e giù di questo passo.

Nei pressi del nostro paesello la banda aveva fatto poche comparse; ma
il Bruno era venuto a ronzarvi, per pigliar lingua, ed aveva perfino
trincato coi tutori dell'ordine pubblico, i quali lo avevano tolto in
cambio di un rispettabile mercante di maiali che andasse alla fiera.

Il castello di Villa Cervia, sebbene un po' fuori di mano, non aveva
molto a temere dalle imprese di que' galantuomini. Alteramente
bastionato sui due lati, non aveva alle spalle che una ripida costiera
piantata di roveri, su per la quale uno poteva inerpicarsi benissimo, ma
senza trovare una finestra, un buco, intorno a cui lavorar di piccone.
La piazzetta non sarebbe stata neppur essa un luogo acconcio ai
tentativi di quei ribaldi, imperocchè il portone e l'uscio della
cappella erano rivestiti di ferro; e nel castello dimoravano sempre otto
o dieci persone.

-- Vengano pure! -- diceva il conte Emanuele, che si ricordava d'essere
stato colonnello di cavalleria. -- Vengano pure e sentiranno che musica!
-- Ma i malandrini non tennero l'invito, e dopo parecchi mesi di ciarle
sul conto loro, non se ne fece più motto.

Gli sposi tornarono nel novembre a Torino, dove stettero a passare
l'inverno; ma nella primavera una delle solite malattie del conte
Emanuele li richiamò al castello. Cecilia per affetto di figlia, il
marito per la formalità delle costumanze domestiche. Nei primi giorni di
estate il vecchio potè dirsi risanato; ma stava ancora male in gambe, e
non usciva che sulla piazzetta una volta al giorno. Il Cardiana invece
era sempre a caccia in quei dintorni, dove pareva che avesse trovato
selvaggina confacente ai suoi gusti svariati.

Di questo modo gli sposi vivevano assai poco insieme; anzi notavasi una
certa freddezza tra loro, la quale agli ignari poteva parer sussiego e
cerimoniale aristocratico, che s'inframmette perfino nelle relazioni
matrimoniali. Aveva il Cardiana saputo forse dell'amore di Calisto?
Mostrerei di non conoscere gli accorgimenti del buon narratore, se vi
dicessi fin d'ora sì, o no.

Cionondimeno, un tal poco di gelosia ci doveva essere sicuramente, di
quella gelosia senza ragione che nasce sovente nel cuore dei mariti, i
quali hanno molte scappatelle da farsi condonare, e tanto più sono
ingiusti quanto più essi medesimi hanno peccato.

Ho più tardi saputo che a Parigi il signor marchesino non era stato
molto esemplare nei suoi diportamenti. Di sovente lasciava la moglie
sola, per correre attorno con certe sconcie femmine, di cui quella città
abbonda, eleganti sirene per le quali ci vorrebbe altro che la cera
negli orecchi. La marchesa Cecilia non se ne dolse mai; si dava tutta
alla lettura, e quando aveva aspettato un pezzo, se ne andava nella sua
camera a coricarsi. E neppure ne aveva scritto al padre: chè forse in
cuor suo era contenta di ciò.

Ma torniamo alla Villa Cervia. Un bel giorno, mentre la famiglia era
raccolta nel salone, uno dei servi venne a dire al conte Emanuele che da
parecchie notti vedeva avvicinarsi al castello un uomo di apparenza
sospetta. Fattosi una notte a caso presso il balcone della sua camera
che guardava sulla costiera, aveva udito uno strepito come di sassi che
ruzzolavano per la china, e, messo fuori il capo a guardare, aveva
veduto al chiaror della luna un uomo che saliva su per l'erta,
aiutandosi con le mani. Costui, come fu giunto a piè del muro, si fermò
e stette un pezzo a guardare in alto; la qual cosa, a parere del servo
che lo spiava, significava che l'ignoto studiasse i luoghi, con qualche
perverso disegno. Egli non aveva voluto dir nulla, per non destare
inutili timori; ma la cosa si era ripetuta le notti seguenti, epperò
egli aveva risoluto di parlarne al conte, come infatti faceva in quel
punto.

All'udire il racconto del servitore, il conte Emanuele corse subito con
la mente ai malandrini che infestavano i dintorni, e comandò si tornasse
all'antica vigilanza, che si chiudesse per bene ogni porta ed ogni
finestra; al resto avrebbe provveduto egli.

Il marchese di Cardiana non disse nulla; soltanto si contentò di
chiedere a che ora della notte venisse l'ignoto, e avutone in risposta
che egli capitava sempre intorno al tocco dopo la mezzanotte, non
aggiunse più altro.

Poco dopo si diede in tavola, e in quella che il conte stava parlando
dei malandrini e del notturno visitatore col parroco don Bernardo, il
Cardiana bisbigliò alla moglie che gli era seduta accanto:

-- Credete, signora, a tutta questa necessità di precauzioni ed
apparecchi di difesa?

-- Io? -- rispose meravigliata Cecilia. -- Che ho da pensarne io? e perchè
mi chiedete cotesto?

-- Perchè un uomo, -- soggiunse il marito, -- che viene tutte le notti
quassù, da quel lato ove guarda appunto una certa camera che so dir io,
mi ha più l'aria di un innamorato che di un ladro. --

La marchesa guardò suo marito con piglio severo, poi chinò gli occhi e
non rispose più altro.

-- Ma lo scoverò ben io, questo ladro, o innamorato che sia! -- aggiunse
il Cardiana, parlando sempre sommesso, e coi denti stretti. E ciò detto,
anch'egli si tacque.

Giovanni, che stava ad una rispettosa distanza, dietro la sedia della
sua venerata padroncina, udì questo breve dialogo, il quale diceva pure
tante cose, e tante altre ne spiegava, intorno alle quali il povero
servitore da lunga pezza si stillava il cervello.

Egli infatti aveva notato la freddezza del marchese rispetto alla
signora, la tranquilla noncuranza di lei quando egli era presente, la
sua mestizia consueta, e sopra tutto la pallidezza del suo viso. Nè
vuolsi dimenticare che Giovanni sapeva altre cose del passato, di quel
tempo avventuroso in cui gli era parso di trapelare una certa simpatia
della giovinetta per il bello e malinconico signorino del Castagneto.

Aiutato da quella acutezza di veduta che dà a certa gente l'affetto, il
vecchio servitore intese issofatto che c'era un guaio là sotto e che
egli doveva vegliare; che il marchese di Cardiana sarebbe uscito quella
notte medesima e che egli doveva seguirlo.

Il suo conto fu presto fatto. Alle undici del pomeriggio egli non s'era
per anche coricato, e girandolava nel cortile. Il marchese di Cardiana
non stette molto a scendere dal suo appartamento, vestito di tutto
punto, con due pistole alla cintola e il suo consueto scudiscio nel
pugno.

Parve meravigliarsi della presenza di Giovanni a piè delle scale, e gli
chiese che cosa facesse.

-- Veglio, signor marchese. Il discorso di quest'oggi mi ha messo in
pensiero. Anche lei (scusi, illustrissimo) si dà questo fastidio?...

-- Oh no! io debbo uscire. Aprimi il portone, poichè ti trovo qui, e
dammi la chiave. Riaprirò io stesso, ritornando. --

Il buon famiglio obbedì, senza parlare, poichè a lui pure premeva molto
di uscire. Quando il Cardiana fu partito, egli fece la mostra di
chiudere il portone e lo riaperse tosto. Dopo alcuni minuti anch'egli
era fuori, e in quella che il marchese aveva voltato a destra, egli
voltò a sinistra, rasentando il bastione, per andare sulla costiera,
alle spalle del castello.




XX.


Giovanni, tuttochè ci avesse i suoi sessanta suonati, era uomo di tempra
gagliarda e d'animo prode, come quegli che si ricordava anco lui
d'essere stato soldato, sotto il comando del conte Emanuele. Perciò
quella gita notturna incontro ad un ignoto pericolo non gli metteva
paura, sebbene egli fosse inerme. D'altra parte le mezze parole del
Cardiana alla moglie erano penetrate nell'animo del vecchio servitore
come una meteora luminosa nel buio della notte, e gli davano ben altro a
considerare che il rischio della vita.

Andò rasente al bastione, e, come fu giunto presso al torrione che era
nel fondo e formava uno degli angoli di quell'edifizio quadrato,
cominciò a salire con passo guardingo la costiera dei roveri, la quale
girava alle spalle del castello, appigliandosi ad ogni albero, ad ogni
cespuglio che gli venisse sotto le mani.

Gli alti muraglioni, interrompendo i raggi della luna, gittavano una
grand'ombra su quella boscaglia, e a lui davano agio d'inoltrarsi senza
tema di essere veduto. Ma come giunse a pari del lato posteriore
dell'edifizio, gli convenne andare più lento e curvo della persona,
perchè la costiera era tutta rischiarata e soltanto quegli alberelli lo
potevano nascondere un tratto.

Dove il rovereto cominciava a diradarsi, Giovanni si fermò addirittura e
stette ad origliare; ma senza che gli venisse fatto di udire il più
lieve rumore. Dov'era il Cardiana? Certamente egli era appostato
dall'altra banda, guardingo ed attento al pari di lui, sebbene con altri
propositi.

Giovanni non si muoveva, non fiatava nemmeno, pari ad una di quelle
sentinelle morte che stanno all'avamposto, di rincontro al nemico.

Forse mezz'ora era durato quell'aspettare, quando gli parve di sentir
muovere le frasche e quel noto strepito di rami che si piegano al
passare di un uomo, o di un animale fra mezzo a loro.

Tese allora lo sguardo e l'orecchio. Un uomo appunto saliva per la
costiera, poco lontano da lui.

L'ignoto, che teneva una via diagonale su per l'erta, non si addiede
della presenza di Giovanni, il quale per altro s'era vieppiù fatto
piccino nell'ombra di un cespuglio, e lo stava guardando, ma senza poter
conoscere i lineamenti del suo viso, che non guardava in alto, ed era
per giunta ombreggiato dalla falda di un largo cappello tra il
contadinesco e il cittadino.

Quando fu giunto a piè del muro, lo sconosciuto si fermò, e, appoggiata
la persona al tronco di un albero, stette a guardare in alto, verso il
torrione di destra, cioè dalla parte opposta a quella dov'era il vecchio
famiglio.

In quella parte del muro, sulla quale teneva fisi gli occhi lo
sconosciuto, si apriva una finestra della camera della marchesa Cecilia.
Era la camera nella quale aveva vissuto fanciulla, e che ella amava
tenere per sè; e mentre quella del marito guardava a mezzogiorno, la
sua, che veniva dopo altre due o tre stanze, era appunto sull'angolo, ed
aveva una finestra a mezzogiorno, l'altra alle spalle del castello a
ponente.

Pareva che l'ignoto sapesse benissimo queste cose, poichè era quello il
termine e lo scopo della sua faticosa passeggiata notturna. Il silenzio
era perfetto per la campagna, e non si udiva che un lieve stormir di
fronde allo spirar della brezza e il monotono canto del grillo, nascosto
fra l'eriche della collina.

Questa scena muta durò un bel tratto.

-- Che fa il marchese di Cardiana? -- pensava intanto il servitore. -- E
come va che non esce dal suo nascondiglio? --

Ma il Cardiana non era uscito ancora per le sue buone ragioni. Egli
aspettava, per vedere se la finestra così attentamente guardata dallo
sconosciuto si aprisse. Ma la sua aspettazione non ebbe frutto, e ben se
ne avvide, al muoversi che fece quell'altro, per ritornarsene in giù.
Allora sbucò fuori da un cespuglio, per contendergli il passo.

Giovanni, dal luogo dove stava rannicchiato, vide quell'atto repentino e
tremò tutto quanto, sebbene immaginasse che quello era il Cardiana, e ne
aspettasse la comparsa. Ma egli è pur noto che i più animosi non sanno
custodirsi da un certo sgomento, allorchè sotto i loro occhi incomincia
una lotta.

-- Che fate voi qui? -- gridò il marchese, balzando al cospetto dello
sconosciuto, con lo scudiscio nel pugno e l'altra mano alla cintola.

L'altro si fermò, e diede addietro col capo, in atto di meraviglia;
indi, dopo una breve pausa, rispose:

-- Quel che mi pare. La campagna è libera per tutti, mi sembra.

-- No; -- soggiunse il marchese; -- voi siete in casa mia.

-- Lo dite troppo presto, signor marchese Alberto di Cardiana. Aspettate
almeno che il conte Emanuele sia morto.

-- Egli è mio suocero; dovete saperlo; e se egli fosse qui, come ci sono
io, non farebbe diverso da quello che io faccio, e scaccerebbe il signor
Calisto Caselli dalla sua terra.

-- Lo credo, lo credo. Ed io me ne andrei via sollecito, se non avessi
l'uso di non andarmene mai da un luogo, nel quale mi si parla con quel
piglio arrogante che voi, signor marchese, adoperate con me. --

Dopo queste parole si fece un po' di silenzio, durante il quale stettero
ambidue a guardarsi, combattuti dallo sdegno che minacciava prorompere.

Il marchese di Cardiana fu allora il primo a parlare.

-- Che fate voi qui? Che cosa volete? Tutte le notti vi si vede quassù,
intento a guardare quella finestra, ostinato, importuno, come eravate a
Parigi. Credete forse che io non vi abbia veduto, colà, ronzar di
continuo intorno alla mia abitazione, seguire i nostri passi, per cercar
sempre gli sguardi della donna che porta il mio nome, nelle passeggiate,
ai teatri, da per tutto? Se io non ho potuto farvi pentire allora della
vostra audacia, perchè temevo lo scandalo, vi pensate forse che io vi
abbia concessa la impunità? Qui siete in casa mia, e state spiando
quella finestra. Aspettavate che la dama dei vostri pensieri si
affacciasse al davanzale, per gittarle un fiore o bisbigliarle una dolce
promessa?

-- Badate, signor marchese! -- gli rispose con piglio severo il Caselli. --
Voi calunniate la donna che porta il vostro nome. Siete un codardo.

-- Bravo! -- disse in cuor suo il vecchio Giovanni, a quella difesa
eloquente della sua padroncina.

Ma la sua gioia ebbe poca durata. Appunto a quelle parole, lo scudiscio
del marchese di Cardiana aveva fischiato per aria ed era andato con
impeto a percuotere il viso di Calisto.

V'ebbe allora un istante in cui Giovanni credette che que' due uomini si
sarebbero avventati l'uno sull'altro con la rabbiosa furia di due belve
sdegnate.

E infatti Calisto aveva alzato le mani e preso lo slancio; ma si
rattenne, sebbene a stento, e, con voce da cui trapelava il più fiero
corruccio, disse al suo nemico:

-- Marchese! Credevo che i pari vostri non adoperassero lo scudiscio, se
non per stimolare le loro cavalcature, e per i galantuomini avessero il
coraggio di riserbare la punta di una spada, o la canna di una pistola.

-- Non dico di no, -- rispose l'altro con alterigia. -- Io non mando
cartelli di sfida che ai miei pari; gli insolenti di più bassa levatura
uso castigarli a questo modo. Ma se volete sapere di più, eccovi
servito. Io vado quasi ogni mattina a caccia. Domani, per esempio, esco
sull'alba, e passo co' miei cacciatori da quella parte là, verso la
_Scogliera_. È un bel luogo; e c'è appunto un rialzo di terreno dove
mancano affatto gli alberi, e da dove io sto quasi sempre a contemplare
il nascere del sole, mentre la comitiva mi precede nei boschi. Ho
sempre, come ora, le mie pistole alla cintola; e se c'è qualcuno a cui
piaccia di assaggiarne....

-- Basta, basta! -- interruppe Calisto. -- Ci sarò; non dubitate; e sarà
l'ultima levata di sole che io vi lascerò contemplare. --

Con queste parole ebbe fine il dialogo. Il marchese di Cardiana diede
una crollata di spalle alla minaccia del suo nemico, e si allontanò da
quella parte dond'era venuto; Calisto, a sua volta, si fece con passo
misurato a discendere la costiera.

Anche Giovanni aveva pensato a togliersi dal suo nascondiglio e
tornarsene al castello; ma vedendo Calisto così vicino a sè, non seppe
resistere al desiderio di parlare col signorino; epperò tenne un
sentieruolo, per cui s'andava ad incontrarlo in un tal punto, dove il
Cardiana, anco se fosse rimasto al suo posto sull'alto, non avrebbe
potuto vederli, nè udirli.

Colà giunto, con voce sommessa si fece a chiamarlo per nome. Calisto si
volse tra turbato e sdegnoso a quell'improvvisa chiamata, ma tosto
riconobbe il vecchio servitore, e allora gli si fe' incontro a sua
volta, stendendogli la mano.

-- Dio mio! -- esclamò Giovanni, in quella che stringeva commosso la mano
del giovine. -- Che cos'è avvenuto egli mai!

-- Tu hai veduto tutto? -- gli chiese Calisto.

-- Tutto, tutto; veduto ed udito. Oh Dio mio! ed ora Ella si batterà....

-- Sì, Giovanni; ma questo è il meno, e non è da pensarci su più che
tanto. È uno dei molti fastidi della vita, e piacesse al cielo che fosse
anche l'ultimo! Ma dimmi, la contessina che fa?... --

E qui, senza neppure dar tempo alla risposta, il giovine proseguì
sollecito:

-- Tu hai bene udito ogni cosa, Giovanni? Io, la contessina Cecilia non
l'ho veduta mai più, dal mio viaggio di Parigi in poi; nè più le ho
parlato dal giorno di quell'ultimo colloquio che ebbi col conte
Emanuele, qui sulla loggia del castello. Però, tu lo vedi; egli, il
marito, l'ha calunniata, quella nobilissima tra tutte le creature; l'ha
vilmente calunniata.

-- Oh, lo so, signorino, lo so! -- rispose con accento affettuosamente
concitato il vecchio servitore di Villa Cervia. -- Ella poi fa molto bene
a chiamarla sempre la contessina. Neppur io ho potuto mandarlo giù, quel
nuovo titolo che è venuto dal suo matrimonio.

-- Bravo, Giovanni! Tu dunque ti ricordi di me? Mi ami ancora un poco?

-- E come no, signorino? Io non ho mica il cuore fatto come tanti altri,
io! Ella ha avuto torto a tornare; lo lasci dire a me, che ho un tantino
di esperienza, ha avuto torto. Ma, in fin dei conti, quali torti non
hanno scusa dall'amore?

-- Grazie, Giovanni. Vedi, non ho saputo resistere. Non ho potuto vincere
il desiderio, la necessità di avvicinarmi a questi luoghi, a respirare
la medesima aria che ella respira. --

Qui venne una lunga conversazione, sebbene molto scucita, tra i due, in
quella che Calisto proseguiva la sua strada. Il vecchio servitore
accompagnò Calisto fino al Castagneto, dove que' buoni fittaiuoli
avevano dato due delle loro stanzucce al signorino, nel quale essi
scorgevano il loro antico padrone. Colà il giovine innamorato aveva
raccolte le cose sue, povero, senza speranze, senza un disegno formato
per il futuro, e in quella stanzuccia passava le intere giornate,
consacrando le notti alle sue tristi passeggiate fino alle spalle del
castello, e in tutti quei luoghi che gli ricordassero un saluto, una
stretta di mano, un sorriso della donna amata.

Tutte queste cose seppe Giovanni da lui, e, quando lo lasciò, per
tornarsene al castello, aveva gli occhi gonfi di lagrime, e andava
ripetendo tra sè: povero signorino! povero signorino! E questo fu il
pensiero che lo accompagnò fino al giaciglio solitario, quando, entrato
per l'uscio della cappella, di cui con provvido consiglio aveva recata
seco la chiave, si fu chiuso nella sua cameretta.

Alla dimane non potè ritenersi dal dire ogni cosa alla marchesa Cecilia.
Il marito era andato a caccia, annunziando che sarebbe tornato il giorno
dopo; e Giovanni, trovatala sola un tratto, le narrò tutto per filo e
per segno.

La marchesa Cecilia lo ascoltò con molta attenzione, interrogandolo ad
ogni momento su cento particolari; nè per allora disse altro che potesse
chiarire a Giovanni quali fossero i disegni che la tenevano sovra
pensieri.




XXI.


L'alba era appena sul rompere, e Calisto era già alla posta sul ripiano
della _Scogliera_.

Il marchese di Cardiana non istette però molto a giungere, dopo aver
detto ai cacciatori, ch'erano di brigata con lui, andassero pure
innanzi, ed egli li avrebbe raggiunti un quarto d'ora dopo, in un certo
punto del bosco.

I due avversari si videro, e appena il Cardiana fu giunto egli pure sul
ripiano, ambedue cavarono le pistole, senza scambiare una parola, e
nemmeno un saluto.

Cotesto almeno fu argomentato da due persone, le quali salivano in
fretta un sentieruolo alle spalle della _Scogliera_, ed avevano veduto,
fin da quando erano alle falde dell'erta, la persona di Calisto spiccare
là in cima come un'ombra nello spazio azzurrognolo. I due viandanti
mutavano i passi con molta sollecitudine, sperando giungere in tempo
lassù.

Da alcuni movimenti di Calisto, si accorsero che l'avversario doveva
esser giunto al ritrovo. Raddoppiarono la corsa affannosa; ma in quella
che si avvicinavano alla meta, si udì improvvisamente uno sparo. Calisto
era rimasto in piedi.

Che cosa era avvenuto? Come furono giunti anch'essi a pari del ripiano,
trovarono il Caselli esterrefatto, con lo sguardo fiso, il capo scoperto
per il moto convulsivo di una mano che era corsa alla fronte in atto di
spavento, e la pistola impugnata dall'altra. Dieci passi più oltre era
il marchese di Cardiana, disteso a terra, con la tempia forata.

Pallida, scarmigliata, anelante, la donna (imperocchè voi già avrete
inteso che l'uno dei due accorrenti era una donna, e appunto la marchesa
Cecilia, accompagnata dal vecchio servitore) giunse accanto al corpo
disteso del marito.

-- Ah! gridò ella con accento disperato. -- Sono giunta ancora troppo
tardi. Voi l'avete ucciso!

-- Io, signora?... -- rispose Calisto, e stette come uno smemorato a
guardarla. Egli non sapeva che dire; il colpo repentino, la caduta
dell'avversario, senza che egli neppure avesse montato il grilletto
della pistola, e l'improvvisa venuta della marchesa Cecilia, lo avevano
sbalordito. Quando si riebbe si avvicinò a lei, e facendole vedere la
sua pistola carica:

-- Signora marchesa, -- soggiunse, -- vostro marito mi aveva insultato, e
ci eravamo dati la posta quassù, perchè uno di noi due non avesse a
tornarne vivo. Ma io, come vedete, non ho neppure sparato il mio
colpo....

-- Che dite voi mai? --

Ma in quella che Cecilia volgeva questa dimanda a Calisto, fu udito uno
strepito di persone accorrenti, e poco stante cinque uomini armati di
tutto punto balzarono fuori dai cespugli della macchia vicina. Il primo
di costoro era un uomo dal volto truce, il quale rideva
sgangheratamente.

Calisto allora riconobbe il Bruno, il capo di masnadieri, e ne pronunziò
il nome con dolorosa maraviglia.

-- Sì, il Bruno! -- rispose il malandrino. -- Ah voi non credevate, signor
Caselli, di trovarmi da queste parti, e vi dispiacerà che io vi abbia
vinto la mano. Ma che volete? Anche noi ci abbiamo le nostre vendette da
fare, e, poichè siamo povera gente perseguitata, abbiamo il diritto
della precedenza su chicchessia. Sicuro, bella signora, che mi guardate
con quell'aria sgomentata, come se io fossi la befana; questo signorino
che è qui sforacchiato, mi paga certi suoi amorazzi con Maddalena, una
sgualdrina la quale si era dimenticata un tantino della nostra persona,
e che noi abbiamo già trattato come si meritava.

-- Bruno, -- disse Calisto, -- io non entro nei fatti vostri con quell'uomo
che è morto. Ma voi avete fatto assai male a vendicarvene oggi, poichè
si crederà che voi siate stato il mio complice, mentre io in quella vece
vi conosco appena per essermi imbattuto qualche volta nelle vostre
scorribande notturne.

-- No, per Dio! -- rispose l'altro, con quel suo feroce sogghigno. -- Vi
farei troppo onore a lasciar credere che fossimo stati di balla in
questo negozio. Eravate uno spiantato a cui non si sarebbe potuto
togliere il becco di un quattrino, quando io vi ho veduto per la prima
volta. Sapevo dei vostri amori notturni da pipistrello e dei vostri
sdegni; vi ho proposto, da buon compare, di aiutarci un tratto in un
certo colpetto un po' delicato, lasciando a voi la vostra parte di
bottino, quella appunto per cui ronzavate tutte le notti intorno ad una
certa rocca munita; voi non vi siete sentito da tanto. E che cosa ne
avete guadagnato, dalla vostra dappocaggine? Un colpo di scudiscio sul
viso. Oh, io ho veduto anche questo. Il Bruno, già lo sapete, si trova
in molti luoghi, dove non lo si aspettava punto; qui verbigrazia! --

Mentre questo dialogo durava tra i due, la marchesa Cecilia, con la
fronte china, le braccia prosciolte, rassomigliava alla statua del
dolore. Vi hanno di certe donne alle quali per nessuna cosa si scema il
pregio della bellezza, anzi appaiono dieci cotanti più belle in quei
momenti di scompiglio della persona, nei quali una signora non ama farsi
scorgere dalla gente. La marchesa Cecilia, col suo viso pallido, i suoi
capelli scomposti, appariva sempre più bella, e tutti que' malandrini la
divoravano con gli occhi.

-- Signora, -- le disse Calisto, poi che il masnadiere ebbe finito, --
perdonatemi! Avete udito da quest'uomo a qual partito mi trovassi, e
come questo duello fosse necessario. Io, poi, non ho neppur macchiate le
mani del sangue di vostro marito; ma so tuttavia di essere come un uomo
morto per voi. Il destino ha voluto così, e sia. Concedetemi almeno
un'ultima grazia, quella di accompagnarvi fino al castello. --

Il giovane, come avrete già indovinato, parlava a quel modo per far
uscire da quelle angustie la marchesa. Ma quello che egli presentiva
avvenne; le sue parole fecero ridere da capo il masnadiere.

-- Che cosa? -- interruppe egli. -- E le spoglie del vincitore? Ho studiato
_umanità_, io, e so che i guerrieri dei tempi antichi portavano le
spoglie.... aiutatemi a dire.... le spoglie.... basta, non mi ricordo la
parola, ma so benissimo la cosa; e queste spoglie fo conto di prenderle.
Un giorno vi ho proposto di lasciarle a voi, queste medesime spoglie;
non avete voluto, e tanto peggio per voi. --

E così dicendo, si fece innanzi per afferrare la donna, la quale, per un
moto istintivo, andò a gittarsi nelle braccia di Calisto, a cui non
aveva fino a quel punto rivolto lo sguardo. Ma così avviene in tutti i
momenti supremi della vita, che il male maggiore, il più urgente, fa
dimenticare il minore, e la giovane sventurata, che non avrebbe più mai
guardato in volto, anche amandolo nel profondo del suo cuore, il nemico
di suo marito, gli si gettò nelle braccia, chiedendo al nobile affetto
del giovane un aiuto contro gli assalti brutali di quella bordaglia.

Calisto avea già tutta considerata la gravità del pericolo, e
riconosciuta la necessità di operare gagliardo. Accolse Cecilia e la
strinse nel braccio sinistro; poi, senza dir motto, aggiustò la canna
della pistola che gli era rimasta tra mani contro il petto del Bruno, e
la palla di Calisto trapassò il cuore del masnadiere.

-- Ah cane! -- gridò egli, e cadde irrigidito.

Ma con la morte di Bruno non era salvata Cecilia. I quattro malandrini
che lo accompagnavano saltarono furibondi su Calisto. Giovanni,
tuttavia, non istava con le mani alla cintola. Egli aveva già adocchiata
la pistola che era accanto al cadavere del Cardiana; afferrarla, e
spararla a bruciapelo nel volto del primo malandrino che ardì accostarsi
alla sua padroncina, fu un punto solo.

Erano ancora tre gli assalitori, ed armati; eglino soli, a tempestarli
di quasi inutili colpi col calcio delle pistole scariche. Fu una lotta
terribile e disperata, degna del pennello di Salvator Rosa, se pure è
lecito in cosiffatti supremi momenti fermarsi a guardare l'effetto
pittoresco di una scena come quella che i primi raggi del sole
illuminavano sul ripiano della Scogliera.

-- Uccidetemi! -- gridò Cecilia a Calisto, con accento supplichevole. --
Uccidetemi, anzi che lasciarmi in balìa di costoro. --

Al giovane, quelle sconsolate parole non facevano che accrescere il
furore di quella disperata difesa. Il braccio e il petto gli grondavano
sangue per i colpi toccati dai coltelli dei tre superstiti; anche
Giovanni portava i segni sanguinosi della lotta, ed ambedue, più feroci
che mai, rispondevano agli assalti, senza sperare di trarre a salvamento
la sventurata Cecilia.

I malandrini, ai quali premeva di avere la donna, non avevano ancora
messo mano alle pistole, e continuavano a lavorar di punta, certi che
quella resistenza era sul punto di finire. Ma essi avevano fatto i conti
senza quella brigata di cacciatori che accompagnavano il marchese di
Cardiana, e che, non vedendolo giungere, si erano rifatti sui loro passi
per andarlo a cercare. Costoro udirono i colpi di pistola; ma, lontani
com'erano, giunsero in tempo appena per guastare il disegno a quei tre
ribaldi.

All'improvviso apparire dei cacciatori, questi ultimi dovettero darsi
alla fuga, non senza aver dapprima sparate le loro pistole sulla preda
che sfuggiva loro di mano.

Guardatevi dalla freccia del Parto fuggente! dicevano gli antichi.
L'ultimo colpo dei masnadieri fu per la bellissima donna. Invano, al
giungere dei cacciatori, Calisto e Giovanni respirarono, e invano si
volsero a consolare la vedova marchesa di Cardiana. Ella pareva svenuta,
e così a prima giunta credettero che fosse; ma il sangue, che le
gocciava dal seno poco sotto la clavicola, li fece accorti della
tristissima verità.

Dirvi qual senso facesse quella vista sull'animo loro, è inutile; chè
voi di leggeri argomenterete essere stato un momento di terribile
angoscia per ambedue. Sgomentati, immemori delle loro ferite, si tolsero
la donna morente fra le braccia e presero la via del castello.

Quei due uomini, i soli che avessero veramente e profondamente amata la
castellana di Villa Cervia, quantunque di un amore tanto diverso l'uno
dall'altro, erano stati i soli a difenderla; erano i soli a
trasportarla, muti ed anelanti, affratellati in un medesimo dolore, in
una medesima speranza. E la speranza indovinerete qual fosse: era la
speranza che quella divina creatura non avesse a morire.

Io non vi starò a descrivere con quanto disperato dolore fosse accolto
il mesto corteo dal conte Emanuele. Ricordo lo scultore greco che finse
un velo sul capo di Agamennone, quando ebbe ad effigiarlo testimone del
sacrificio della figlia.

La sventurata donna fu adagiata sul suo letto, e il padre gli stava
accanto, interrogando dello sguardo il medico del paesello, chiamato in
fretta a Villa Cervia. E come seppe che non c'era più speranza di
salvarla, il povero padre rimase immobile e triste a vedersi, come un
tronco d'albero percosso dalla folgore.

Appena ebbe ricuperato i sensi, Cecilia chiese del suo difensore, che fu
introdotto, lacero, insanguinato e cadente com'era. Calisto non parlava,
non piangeva, non muoveva neppur gli occhi; pareva, ed era infatti,
istupidito da tutte le repenti scosse di quella fiera catastrofe.
Cionondimeno, alla vista della moribonda, che egli aveva così fortemente
amata, gli scintillarono gli occhi, e corse a buttarsi ginocchioni al
suo capezzale.

Cecilia gli rese grazie del suo ardimento, e lo pregò che si calmasse;
egli non essere cagione della sua morte, bensì il disegno da lei fatto
di correre alla Scogliera, nello intento di impedire il duello. Poi gli
chiese perdono per tutto ciò che la casa sua gli aveva fatto patire, e
che ella sentiva di essere chiamata ad espiare con la sua morte.

La poveretta si moriva, ed era lei che consolava i viventi! Al padre che
si pentiva amaramente, tra i singhiozzi e le carezze disperate di non
averla fatta contenta, lasciando in disparte i pregiudizi sociali, ella
rispose dolcemente:

-- Non vi dolga, padre mio, di quello che è stato fatto. Così ha voluto
il cielo. Voi avete operato come un buon padre il quale intende di
provvedere alla felicità dei suoi figli. Io ho amato quest'uomo senza
dirvelo; ecco la mia colpa; e l'amo ancora adesso; ma adesso non è più
colpa, poichè sono sul punto di morire. --

Furono le sue ultime parole. La bionda castellana di Villa Cervia spirò,
dopo aver ricevuto il bacio ultimo di suo padre, ed il primo di Calisto
Caselli.

Questi mise un grido disperato appena fu morta; poi non parlò più, non
pianse, non diede altro segno del suo dolore. L'infelice era impazzito.




XXII.


Qui il bravo don Luigi, parroco di M...., pose fine al suo racconto, che
inumidì più volte le ciglia al dotto carabiniere.

-- Voi narrate con un garbo meraviglioso, -- diss'io, -- e nel correre del
vostro discorso vi dimenticate perfino.... scusate....

-- Che cosa? Vorreste dire che mi dimentico di esser prete?

-- Non dico già questo; ma mi parete uomo da aver fortemente sentito gli
affetti, e lo fate nobilmente scorgere a chi vi ascolta.

-- Eh, figliuol mio, -- rispose con molto candore il parroco, -- tutti
contiamo le nostre; ora io faccio il prete e tiro innanzi. Mi saranno
forse uscite di bocca delle massime poco ortodosse; altre faranno a
calci con certune che professo di presente; ma voi, che capite certe
stranezze del cuore, le metterete sul conto della umana natura, della
quale ha sentenziato Sallustio....

-- Lasciamo Sallustio nel suo scaffale, -- interruppi io, -- e narratemi
invece dove andò a parare il mio povero Calisto.

-- Calisto? Non ve l'ho detto? era impazzito. Il conte Emanuele, pochi
giorni dopo, lasciò il castello, e si ridusse a vivere gli ultimi anni
della sconsolata sua vita in Torino. Il povero pazzo, che non aveva
tetto nè letto, fu ricoverato presso gli Scolopii di Carcare, dove
attendeva ad umili uffici. Per lunga pezza stette tranquillo, e, salvo
l'ostinata sua taciturnità, non mostrava quasi di aver perduta la
ragione.

Ma venne un giorno che i gravi sintomi di una monomania religiosa si
manifestarono in lui; e fu allorquando egli narrò pubblicamente di
essere stato l'amante riamato di santa Cecilia, vergine e martire. La
cosa, come potete facilmente credere, fece chiasso, e se n'ebbe a
commuovere tutto il collegio.

Che eragli avvenuto? Lo seppe, o per meglio dire, lo indovinò il
rettore, quando si fu accorto che da mesi parecchi il Caselli non aveva
altro in mano che le _Vite dei Santi_ e non leggeva altra vita che
quella di santa Cecilia.

Era questo il nome della sventurata Castellana di Villa Cervia, e
l'epiteto di santa lo aveva avuto dalla immaginosa riverenza di quei
terrazzani. Lascio pensare a voi come quel poveretto, che aveva il
cervello in volta, si mettesse tutto quanto in quella lettura, fino al
segno di confondere la martire cristiana con la donna uccisa nelle sue
braccia.

La sua pazzia, come vedete, seguiva un indirizzo più certo che non
quella di tanti altri sventurati, i quali si son fitti in capo di
essere, quale il Padre Eterno, quale lo Spirito Santo, Napoleone, o
Carlomagno. E Dio sa che faticoso lavoro si facesse in quell'anima
ottenebrata; che lenta cristallizzazione di concetti, per giungere fino
a quella creazione fantastica che egli vi ha narrata in Genova! Il
Cardiana diventò Valeriano; la contessina una martire del cristianesimo;
il Bruno s'ingigantì e si scempiò nei due personaggi di Almaco e di
Trebazio; l'organo e il cembalo furono il nesso logico, o, se vi piace,
illogico della sua mesta allucinazione.

Il Caselli stette qualche anno a Carcare, e pareva risanato. Di tratto
in tratto si rifaceva da capo con la narrazione; poi ricadeva nello
scemo. Un bel giorno volle andarsene via, e seppi più tardi che si era
dato a girare il mondo con un certo suo arnese sgangherato in forma di
cembalo. Il resto lo sapete voi.

-- Poveretto, -- dissi io, asciugando una lagrima. -- Egli è più sventurato
di tutti gli altri che non sono più; imperocchè egli vive e porta il suo
dolore, assiduo compagno, adagiato, come un despota solitario, in quella
parte di sè, dove prima albergava la ragione. E così Dio voglia metter
fine ai suoi mali, come egli ha diritto a riposarsi, dopo tanti
travolgimenti affannosi.


FINE.





Nota del Trascrittore

Ortografia e punteggiatura originali sono state mantenute, correggendo
senza annotazione minimi errori tipografici.





End of the Project Gutenberg EBook of Santa Cecilia, by Anton Giulio Barrili

*** END OF THIS PROJECT GUTENBERG EBOOK SANTA CECILIA ***

***** This file should be named 46613-8.txt or 46613-8.zip *****
This and all associated files of various formats will be found in:
        http://www.gutenberg.org/4/6/6/1/46613/

Produced by Carlo Traverso, Claudio Paganelli, Barbara
Magni and the Online Distributed Proofreading Team at
http://www.pgdp.net (This file was produced from images
generously made available by The Internet Archive)


Updated editions will replace the previous one--the old editions
will be renamed.

Creating the works from public domain print editions means that no
one owns a United States copyright in these works, so the Foundation
(and you!) can copy and distribute it in the United States without
permission and without paying copyright royalties.  Special rules,
set forth in the General Terms of Use part of this license, apply to
copying and distributing Project Gutenberg-tm electronic works to
protect the PROJECT GUTENBERG-tm concept and trademark.  Project
Gutenberg is a registered trademark, and may not be used if you
charge for the eBooks, unless you receive specific permission.  If you
do not charge anything for copies of this eBook, complying with the
rules is very easy.  You may use this eBook for nearly any purpose
such as creation of derivative works, reports, performances and
research.  They may be modified and printed and given away--you may do
practically ANYTHING with public domain eBooks.  Redistribution is
subject to the trademark license, especially commercial
redistribution.



*** START: FULL LICENSE ***

THE FULL PROJECT GUTENBERG LICENSE
PLEASE READ THIS BEFORE YOU DISTRIBUTE OR USE THIS WORK

To protect the Project Gutenberg-tm mission of promoting the free
distribution of electronic works, by using or distributing this work
(or any other work associated in any way with the phrase "Project
Gutenberg"), you agree to comply with all the terms of the Full Project
Gutenberg-tm License available with this file or online at
  www.gutenberg.org/license.


Section 1.  General Terms of Use and Redistributing Project Gutenberg-tm
electronic works

1.A.  By reading or using any part of this Project Gutenberg-tm
electronic work, you indicate that you have read, understand, agree to
and accept all the terms of this license and intellectual property
(trademark/copyright) agreement.  If you do not agree to abide by all
the terms of this agreement, you must cease using and return or destroy
all copies of Project Gutenberg-tm electronic works in your possession.
If you paid a fee for obtaining a copy of or access to a Project
Gutenberg-tm electronic work and you do not agree to be bound by the
terms of this agreement, you may obtain a refund from the person or
entity to whom you paid the fee as set forth in paragraph 1.E.8.

1.B.  "Project Gutenberg" is a registered trademark.  It may only be
used on or associated in any way with an electronic work by people who
agree to be bound by the terms of this agreement.  There are a few
things that you can do with most Project Gutenberg-tm electronic works
even without complying with the full terms of this agreement.  See
paragraph 1.C below.  There are a lot of things you can do with Project
Gutenberg-tm electronic works if you follow the terms of this agreement
and help preserve free future access to Project Gutenberg-tm electronic
works.  See paragraph 1.E below.

1.C.  The Project Gutenberg Literary Archive Foundation ("the Foundation"
or PGLAF), owns a compilation copyright in the collection of Project
Gutenberg-tm electronic works.  Nearly all the individual works in the
collection are in the public domain in the United States.  If an
individual work is in the public domain in the United States and you are
located in the United States, we do not claim a right to prevent you from
copying, distributing, performing, displaying or creating derivative
works based on the work as long as all references to Project Gutenberg
are removed.  Of course, we hope that you will support the Project
Gutenberg-tm mission of promoting free access to electronic works by
freely sharing Project Gutenberg-tm works in compliance with the terms of
this agreement for keeping the Project Gutenberg-tm name associated with
the work.  You can easily comply with the terms of this agreement by
keeping this work in the same format with its attached full Project
Gutenberg-tm License when you share it without charge with others.

1.D.  The copyright laws of the place where you are located also govern
what you can do with this work.  Copyright laws in most countries are in
a constant state of change.  If you are outside the United States, check
the laws of your country in addition to the terms of this agreement
before downloading, copying, displaying, performing, distributing or
creating derivative works based on this work or any other Project
Gutenberg-tm work.  The Foundation makes no representations concerning
the copyright status of any work in any country outside the United
States.

1.E.  Unless you have removed all references to Project Gutenberg:

1.E.1.  The following sentence, with active links to, or other immediate
access to, the full Project Gutenberg-tm License must appear prominently
whenever any copy of a Project Gutenberg-tm work (any work on which the
phrase "Project Gutenberg" appears, or with which the phrase "Project
Gutenberg" is associated) is accessed, displayed, performed, viewed,
copied or distributed:

This eBook is for the use of anyone anywhere at no cost and with
almost no restrictions whatsoever.  You may copy it, give it away or
re-use it under the terms of the Project Gutenberg License included
with this eBook or online at www.gutenberg.org

1.E.2.  If an individual Project Gutenberg-tm electronic work is derived
from the public domain (does not contain a notice indicating that it is
posted with permission of the copyright holder), the work can be copied
and distributed to anyone in the United States without paying any fees
or charges.  If you are redistributing or providing access to a work
with the phrase "Project Gutenberg" associated with or appearing on the
work, you must comply either with the requirements of paragraphs 1.E.1
through 1.E.7 or obtain permission for the use of the work and the
Project Gutenberg-tm trademark as set forth in paragraphs 1.E.8 or
1.E.9.

1.E.3.  If an individual Project Gutenberg-tm electronic work is posted
with the permission of the copyright holder, your use and distribution
must comply with both paragraphs 1.E.1 through 1.E.7 and any additional
terms imposed by the copyright holder.  Additional terms will be linked
to the Project Gutenberg-tm License for all works posted with the
permission of the copyright holder found at the beginning of this work.

1.E.4.  Do not unlink or detach or remove the full Project Gutenberg-tm
License terms from this work, or any files containing a part of this
work or any other work associated with Project Gutenberg-tm.

1.E.5.  Do not copy, display, perform, distribute or redistribute this
electronic work, or any part of this electronic work, without
prominently displaying the sentence set forth in paragraph 1.E.1 with
active links or immediate access to the full terms of the Project
Gutenberg-tm License.

1.E.6.  You may convert to and distribute this work in any binary,
compressed, marked up, nonproprietary or proprietary form, including any
word processing or hypertext form.  However, if you provide access to or
distribute copies of a Project Gutenberg-tm work in a format other than
"Plain Vanilla ASCII" or other format used in the official version
posted on the official Project Gutenberg-tm web site (www.gutenberg.org),
you must, at no additional cost, fee or expense to the user, provide a
copy, a means of exporting a copy, or a means of obtaining a copy upon
request, of the work in its original "Plain Vanilla ASCII" or other
form.  Any alternate format must include the full Project Gutenberg-tm
License as specified in paragraph 1.E.1.

1.E.7.  Do not charge a fee for access to, viewing, displaying,
performing, copying or distributing any Project Gutenberg-tm works
unless you comply with paragraph 1.E.8 or 1.E.9.

1.E.8.  You may charge a reasonable fee for copies of or providing
access to or distributing Project Gutenberg-tm electronic works provided
that

- You pay a royalty fee of 20% of the gross profits you derive from
     the use of Project Gutenberg-tm works calculated using the method
     you already use to calculate your applicable taxes.  The fee is
     owed to the owner of the Project Gutenberg-tm trademark, but he
     has agreed to donate royalties under this paragraph to the
     Project Gutenberg Literary Archive Foundation.  Royalty payments
     must be paid within 60 days following each date on which you
     prepare (or are legally required to prepare) your periodic tax
     returns.  Royalty payments should be clearly marked as such and
     sent to the Project Gutenberg Literary Archive Foundation at the
     address specified in Section 4, "Information about donations to
     the Project Gutenberg Literary Archive Foundation."

- You provide a full refund of any money paid by a user who notifies
     you in writing (or by e-mail) within 30 days of receipt that s/he
     does not agree to the terms of the full Project Gutenberg-tm
     License.  You must require such a user to return or
     destroy all copies of the works possessed in a physical medium
     and discontinue all use of and all access to other copies of
     Project Gutenberg-tm works.

- You provide, in accordance with paragraph 1.F.3, a full refund of any
     money paid for a work or a replacement copy, if a defect in the
     electronic work is discovered and reported to you within 90 days
     of receipt of the work.

- You comply with all other terms of this agreement for free
     distribution of Project Gutenberg-tm works.

1.E.9.  If you wish to charge a fee or distribute a Project Gutenberg-tm
electronic work or group of works on different terms than are set
forth in this agreement, you must obtain permission in writing from
both the Project Gutenberg Literary Archive Foundation and Michael
Hart, the owner of the Project Gutenberg-tm trademark.  Contact the
Foundation as set forth in Section 3 below.

1.F.

1.F.1.  Project Gutenberg volunteers and employees expend considerable
effort to identify, do copyright research on, transcribe and proofread
public domain works in creating the Project Gutenberg-tm
collection.  Despite these efforts, Project Gutenberg-tm electronic
works, and the medium on which they may be stored, may contain
"Defects," such as, but not limited to, incomplete, inaccurate or
corrupt data, transcription errors, a copyright or other intellectual
property infringement, a defective or damaged disk or other medium, a
computer virus, or computer codes that damage or cannot be read by
your equipment.

1.F.2.  LIMITED WARRANTY, DISCLAIMER OF DAMAGES - Except for the "Right
of Replacement or Refund" described in paragraph 1.F.3, the Project
Gutenberg Literary Archive Foundation, the owner of the Project
Gutenberg-tm trademark, and any other party distributing a Project
Gutenberg-tm electronic work under this agreement, disclaim all
liability to you for damages, costs and expenses, including legal
fees.  YOU AGREE THAT YOU HAVE NO REMEDIES FOR NEGLIGENCE, STRICT
LIABILITY, BREACH OF WARRANTY OR BREACH OF CONTRACT EXCEPT THOSE
PROVIDED IN PARAGRAPH 1.F.3.  YOU AGREE THAT THE FOUNDATION, THE
TRADEMARK OWNER, AND ANY DISTRIBUTOR UNDER THIS AGREEMENT WILL NOT BE
LIABLE TO YOU FOR ACTUAL, DIRECT, INDIRECT, CONSEQUENTIAL, PUNITIVE OR
INCIDENTAL DAMAGES EVEN IF YOU GIVE NOTICE OF THE POSSIBILITY OF SUCH
DAMAGE.

1.F.3.  LIMITED RIGHT OF REPLACEMENT OR REFUND - If you discover a
defect in this electronic work within 90 days of receiving it, you can
receive a refund of the money (if any) you paid for it by sending a
written explanation to the person you received the work from.  If you
received the work on a physical medium, you must return the medium with
your written explanation.  The person or entity that provided you with
the defective work may elect to provide a replacement copy in lieu of a
refund.  If you received the work electronically, the person or entity
providing it to you may choose to give you a second opportunity to
receive the work electronically in lieu of a refund.  If the second copy
is also defective, you may demand a refund in writing without further
opportunities to fix the problem.

1.F.4.  Except for the limited right of replacement or refund set forth
in paragraph 1.F.3, this work is provided to you 'AS-IS', WITH NO OTHER
WARRANTIES OF ANY KIND, EXPRESS OR IMPLIED, INCLUDING BUT NOT LIMITED TO
WARRANTIES OF MERCHANTABILITY OR FITNESS FOR ANY PURPOSE.

1.F.5.  Some states do not allow disclaimers of certain implied
warranties or the exclusion or limitation of certain types of damages.
If any disclaimer or limitation set forth in this agreement violates the
law of the state applicable to this agreement, the agreement shall be
interpreted to make the maximum disclaimer or limitation permitted by
the applicable state law.  The invalidity or unenforceability of any
provision of this agreement shall not void the remaining provisions.

1.F.6.  INDEMNITY - You agree to indemnify and hold the Foundation, the
trademark owner, any agent or employee of the Foundation, anyone
providing copies of Project Gutenberg-tm electronic works in accordance
with this agreement, and any volunteers associated with the production,
promotion and distribution of Project Gutenberg-tm electronic works,
harmless from all liability, costs and expenses, including legal fees,
that arise directly or indirectly from any of the following which you do
or cause to occur: (a) distribution of this or any Project Gutenberg-tm
work, (b) alteration, modification, or additions or deletions to any
Project Gutenberg-tm work, and (c) any Defect you cause.


Section  2.  Information about the Mission of Project Gutenberg-tm

Project Gutenberg-tm is synonymous with the free distribution of
electronic works in formats readable by the widest variety of computers
including obsolete, old, middle-aged and new computers.  It exists
because of the efforts of hundreds of volunteers and donations from
people in all walks of life.

Volunteers and financial support to provide volunteers with the
assistance they need are critical to reaching Project Gutenberg-tm's
goals and ensuring that the Project Gutenberg-tm collection will
remain freely available for generations to come.  In 2001, the Project
Gutenberg Literary Archive Foundation was created to provide a secure
and permanent future for Project Gutenberg-tm and future generations.
To learn more about the Project Gutenberg Literary Archive Foundation
and how your efforts and donations can help, see Sections 3 and 4
and the Foundation information page at www.gutenberg.org


Section 3.  Information about the Project Gutenberg Literary Archive
Foundation

The Project Gutenberg Literary Archive Foundation is a non profit
501(c)(3) educational corporation organized under the laws of the
state of Mississippi and granted tax exempt status by the Internal
Revenue Service.  The Foundation's EIN or federal tax identification
number is 64-6221541.  Contributions to the Project Gutenberg
Literary Archive Foundation are tax deductible to the full extent
permitted by U.S. federal laws and your state's laws.

The Foundation's principal office is located at 4557 Melan Dr. S.
Fairbanks, AK, 99712., but its volunteers and employees are scattered
throughout numerous locations.  Its business office is located at 809
North 1500 West, Salt Lake City, UT 84116, (801) 596-1887.  Email
contact links and up to date contact information can be found at the
Foundation's web site and official page at www.gutenberg.org/contact

For additional contact information:
     Dr. Gregory B. Newby
     Chief Executive and Director
     gbnewby@pglaf.org

Section 4.  Information about Donations to the Project Gutenberg
Literary Archive Foundation

Project Gutenberg-tm depends upon and cannot survive without wide
spread public support and donations to carry out its mission of
increasing the number of public domain and licensed works that can be
freely distributed in machine readable form accessible by the widest
array of equipment including outdated equipment.  Many small donations
($1 to $5,000) are particularly important to maintaining tax exempt
status with the IRS.

The Foundation is committed to complying with the laws regulating
charities and charitable donations in all 50 states of the United
States.  Compliance requirements are not uniform and it takes a
considerable effort, much paperwork and many fees to meet and keep up
with these requirements.  We do not solicit donations in locations
where we have not received written confirmation of compliance.  To
SEND DONATIONS or determine the status of compliance for any
particular state visit www.gutenberg.org/donate

While we cannot and do not solicit contributions from states where we
have not met the solicitation requirements, we know of no prohibition
against accepting unsolicited donations from donors in such states who
approach us with offers to donate.

International donations are gratefully accepted, but we cannot make
any statements concerning tax treatment of donations received from
outside the United States.  U.S. laws alone swamp our small staff.

Please check the Project Gutenberg Web pages for current donation
methods and addresses.  Donations are accepted in a number of other
ways including checks, online payments and credit card donations.
To donate, please visit:  www.gutenberg.org/donate


Section 5.  General Information About Project Gutenberg-tm electronic
works.

Professor Michael S. Hart was the originator of the Project Gutenberg-tm
concept of a library of electronic works that could be freely shared
with anyone.  For forty years, he produced and distributed Project
Gutenberg-tm eBooks with only a loose network of volunteer support.

Project Gutenberg-tm eBooks are often created from several printed
editions, all of which are confirmed as Public Domain in the U.S.
unless a copyright notice is included.  Thus, we do not necessarily
keep eBooks in compliance with any particular paper edition.

Most people start at our Web site which has the main PG search facility:

     www.gutenberg.org

This Web site includes information about Project Gutenberg-tm,
including how to make donations to the Project Gutenberg Literary
Archive Foundation, how to help produce our new eBooks, and how to
subscribe to our email newsletter to hear about new eBooks.

